<p>প্রথম পরিচ্ছেদ।</p>
<p>সকালে কাপড়চোপড় গোছাতে গিয়ে হঠাৎ শ্যামবাবু চুলটা পেলেন। বেশ লম্বা, কালো
মেয়েদের চুল। শ্যামবাবু একটু অবাক হলেন। তিনি হলেন ব্যাচেলর মানুষ। তাঁর ঘরে
মহিলার চুল? একলা দু-ঘরের ফ্ল্যাটে থাকেন, তাই কোন কাজের লোকও রাখেননি তিনি।
তাঁর ঘরে মেয়েদের চুল এল কোথা থেকে?</p>
<p>একবার ভাবলেন, হয়তো হাওয়ায়ে উড়ে এসেছে। তবু এতো কাপড়ের রাশির ভেতর কি করে
ঢুকল, ভেবে পেলেন না তিনি। তবে বেশি ভাবার সময়ও নেই। এমন ক্ষুদ্র জিনিস নিয়ে
মাথা ঘামাতে গেলে তাঁর অফিসে দেরি হয়ে যাবে। তাড়াতাড়ি জামাপ্যান্ট আলমারিতে
তুলে তিনি নিজের বেশভূষা বদলে নিলেন। তাঁর বাড়ির সামনেই একটা রিকশা স্ট্যান্ড
আছে, সেই রিকশা করে মেন রোড, তারপর সেখান থেকে অটো করে তাঁর অফিস। পুরো
যাত্রার সময় লাগে আধা ঘণ্টা। শ্যামবাবু সময়ের প্রতি অত্যন্ত নিষ্ঠাবান। জীবনে তিনি
কোনদিন অফিসে দেরি করেন নি। তাঁর পুরনো পোস্টিঙে, তাঁর এই ব্যাপারে বেশ খ্যাতি
ছিল। নতুন পোস্টিঙেও তিনি সেই খ্যাতি বজায় রাখতে চান। তাই তিনি রীতিমত তাড়াহুড়ো
করে রিকশাতে উঠলেন। রিকশাচালককে বললেন, সময় মত মেন রোডে পৌঁছে দিলে পাঁচ টাকা
উপরি বকশিশ দেবেন। রিকশাচালক এই কথায়ে অনুপ্রাণিত হয়ে সময়ের আগেই তাঁকে পৌঁছে
দিলেন। রিকশা থেকে নেমে, ভাড়া মিটিয়ে, স্বস্তির নিঃশ্বাস ফেললেন তিনি। এবারে
কেউ তাঁকে সময়ে অফিসে পৌঁছতে আটকাতে পারবে না।</p>
<p>অটো করে যখন তিনি অফিসে পৌঁছলেন, তখন সময় ৮:২০। দশ মিনিট আগে পৌঁছে গেছেন
তিনি। আরাম করে নিজের কুর্সিতে বসে তাঁর টেবিলের ওপরে রাখা বেলটা একবার টুং করে
বাজালেন। কিছুক্ষনের মধ্যেয়ই, একজন বেয়ারা এসে হাজির হল।</p>
<p>বেয়ারার উদ্দেশ্যে তিনি বললেন, “ভায়া, তোমার নামটা কি ছিল যেন? আগের দিন
শুনেছিলাম বটে, কিন্তু ভুলে গেছি।"</p>
<p>বেয়ারা হাসিমুখে বলল, “আজ্ঞে আমার নাম ধরণীধর বাবু। আপনিই তো এখানে নতুন
এয়েচেন…?”</p>
<p>“হ্যাঁ, ঠিক ধরেছ। আমি হলাম শ্যামবাবু। তা বাবা ধরণি, এক কাপ বেশ কড়া চা
খাওয়াতে পারবে? তাড়াহুড়ো করে এসেছি তো, তাই সকালের চা-টা খেয়ে আসতে
পারিনি।“</p>
<p>“নিশ্চয় বাবু। আমি এখনি আনছি।“ বলে ধরণীধর যাওয়ার উপক্রম করতে শ্যামবাবু পেছন
ডেকে বললেন, “আচ্ছা, বাকিরা কি কেউ এসেছেন? বড়বাবু?”</p>
<p>“আজ্ঞে বরবাবু ছাড়া আর কেউ এখনো আসে নি।“</p>
<p>“বেশ বেশ। তুমি চা দিয়ে যাও।“</p>
<p>“আজ্ঞে” বলে ধরণীধর প্রস্থান করল।</p>
<p>শ্যামবাবু তাঁর টেবিলের ওপরে রাশিরাশি ফাইলগুলির ওপর এবার মনোযোগ দিলেন।
তিনি এখানে সবে বদলি হয়ে এসেছেন। আগের দিন অফিসের সকলে তাঁকে অভ্যর্থনা করে
ছোটখাটো একটি অনুষ্ঠান করেছিলেন, তাই কাজের কিছু তখনও বিশেষ বোঝা হয় নি। আজ
থেকে আসল কাজ শুরু। অফিসের বিভিন্ন লোকজনের সাথেও তাঁকে কথাবার্তা বলতে হবে।
শ্যামবাবু অভিজ্ঞ মানুষ হলেও, তিনি জানেন প্রত্যেক অফিসেই একটা রীতি থাকে, যার
সঙ্গে মানিয়ে চলতে হয়। এতদিন যেভাবে কাজ চলে এসেছে, তাতে বদল হলে সকলেই
বিরক্ত হন। গভর্নমেন্টের কাজে এই হল মজা। যেমন চলছে তেমনই চালাতে হবে।</p>
<p>প্রত্যেকটি ফাইলের ভেতর নাম রয়েছে অমূল্য হালদারের। অমূল্য হালদার নিশ্চয়ই তাঁর
আগে এই কাজে নিযুক্ত ছিলেন। ফাইল ঘাঁটতে ঘাঁটতে তিনি বুঝলেন, অমূল্যবাবু ভালই কাজ
চালাচ্ছিলেন। হঠাৎ তিনি কেন সব ছেড়ে চলে গেলেন, ঠিক বোঝা গেল না। শ্যামবাবুর
মনে একটু বিরক্তিই হল। তিনি আগে কাজ করতেন কলকাতার বেতাইতলার অফিসে। সিনিয়র
পদে কিছুদিন পরেই তাঁর প্রমোশন হত, কিন্তু বাঁকুড়ার এই ধ্যারধ্যারে এলাকায়ে অমূল্য
হালদারের জন্যে তাঁকে ট্রান্সফার করে দিল! শ্যামবাবুর মুখমণ্ডলী যখন ধীরে ধীরে তেঁতো
হয়ে আসছে, তখনই চা এল, সঙ্গে আরেকটি লোক। শ্যামবাবু আগের দিনেই তাঁকে
দেখেছিলেন। নাম প্রতুল মুখুজ্জে। আগের দিনের কথাবার্তায় ও নিজের অভিজ্ঞতা থেকেই
শ্যামবাবু বুঝেছিলেন যে, ইনি প্রচুর পরিমাণে গুল দিয়ে করে চলেন। সারা মুখে একটা
হেঁহেঁ ভাব ফুটিয়ে রাখেন। পান খান বলে তাঁর দাঁতে ছোপ পড়ে গেছে। তাকে দেখেই
শ্যামবাবুর মন বিতৃষ্ণায়ে ভরে গেল। তবুও তিনি নিজের মুখেও হেঁহেঁ ভাব অবিকল নকল করে
তাঁকে সম্বোধন করলেন। প্রতুল মুখুজ্জে তাঁর সামনের চেয়ারে বসে তাঁর দিকে পানের ডিবে
বাড়িয়ে দিয়ে বললেন, “খাবেন নাকি?”</p>
<p>শ্যামবাবু বিনয়ের সাথে পান প্রত্যাখ্যান করলে, তিনি আবার জিজ্ঞেস করলেন,
“আপনার কোন অসুবিধা হচ্ছে না তো?”</p>
<p>লোকটা আচ্ছা মূর্খ বটে। সবেমাত্র তিনি অফিসে এসেছেন, এখনই কিসের অসুবিধা হবে
তা শ্যামবাবু বুঝতে পারলেন না। প্রতুলবাবু যে নিতান্তই গল্প করতে এসেছেন, তা তিনি
হাড়ে হাড়ে টের পেলেন। তিনি বললেন, “নাঃ, অসুবিধা আর কিসের? ভালই তো সব।“ বলে
তিনি চায়ে চুমুক দিলেন।</p>
<p>“ভাল, ভাল।“ প্রতুলবাবু পানের ডিবে থেকে পান মুখে দিলেন। “অসময়ে আপনি
ট্রান্সফার হয়ে এলেন, তা কোন অসুবিধা হলে বলতে ছাড়বেন না কিন্তু। আমি তো এখানে
প্রায় দশ বছর কাজ করছি। মোটামুটি সব কাজেই একটু অভিজ্ঞতা আছে আর কি হেঁহেঁ।
আপনাকে সাহায্য করে দিতে পারব শুরুর দিকে।“</p>
<p>“ধন্যবাদ” বললেন শ্যামবাবু। “তা, আমার আগে যিনি কাজ করতেন, মানে অমূল্যবাবু,
তিনি…।”</p>
<p>কথা শেষ না করতে দিয়েই প্রতুলবাবু বলে চললেন, “হ্যাঁ হ্যাঁ, অমূল্য হালদার তো। খুব
ভাল কাজ করতেন তিনি। ইয়ং ম্যান ছিলেন। ভেরি স্যাড কেস।“</p>
<p>“স্যাড কেস কেন বলছেন?” শ্যামবাবু অবাক হয়ে জিজ্ঞেস করলেন।</p>
<p>“ও, আপনি শোনেন নি তাহলে ঘটনা টা? উনি তো আর বেঁচে নেই।“</p>
<p>“বলেন কি? কি হয়েছিল? এক্সিডেন্ট?”</p>
<p>“কি হয়েছিল, তা বলা বড় মুস্কিল, বুঝলেন।“ প্রতুলবাবু রহস্যময় ভাবে উত্তর দিলেন।
“টানা দুবছর কাজ করল, তারপর হঠাৎ একদিন থেকে অফিসে লেট আসতে শুরু করল। কাজে ভুল
দেখা দিতে লাগল। মাঝে মধ্যেই বড়বাবুর কাছে কথা শুনতে লাগল। শেষের দিকে তো প্রায়
চেনাই যেত না। চোখ লাল, মুখখানি কালো করে অফিসে ঢুকত। সবার সাথে কথা বলা বন্ধ
করে দিয়েছিল।“</p>
<p>“বাবা, তাই নাকি?” শ্যামবাবু বললেন। “কেন এমন হল?”</p>
<p>প্রতুলবাবু বেশ জমিয়ে গল্পের আসর বসিয়েছিলেন। দরজাতে টোকা পরতে তাঁকে থামতে
হল। শ্যামবাবু গলা খাঁকড়িয়ে বললেন, “কাম ইন।“</p>
<p>দরজা খুলে ধরণীধর বেয়ারা মুখ বাড়াল, “বাবু, বড়বাবু আপনাকে ডাকছেন।“</p>
<p>“আচ্ছা। তুমি যাও, আমি এখনই যাচ্ছি।“</p>
<p>প্রতুলবাবু উঠে পরলেন। “আচ্ছা, আপনি তো আছেনই এখানে। বাকি ঘটনাটা পরে একসময়
বলব?”</p>
<p>“হ্যাঁ নিশ্চয়ই।“ বলে শ্যামবাবুও উঠে পরলেন। কয়েকটা ফাইল হাতে নিয়ে তিনি
বড়বাবুর ঘরের দিকে এগলেন।</p>
<p>বড়বাবুর সঙ্গে হিসেব নিয়ে আলোচনা করতে করতে অনেকটা সময় কেটে গেল। শ্যামবাবু
একরাশ নতুন কাজ নিয়ে নিজের ঘরে ফিরে এলেন। সারাদিন কাজ নিয়ে ব্যাস্ত থাকলেন
তিনি। এর ওর সাথে কথাবার্তা হল, কিন্তু প্রতুলবাবু আর এলেন না। যদিও তিনি তাঁর
দেখা পেতে বিশেষ উৎসাহিত নন, তবুও গল্পটা তাঁকে বেশ আকৃষ্ট করেছিল। প্রতুলবাবুকে
বেশ ইতর মনে হলেও, তিনি যে গল্প বলতে বেশ পটু, তা শ্যামবাবুকে মানতেই হল।</p>
<p>অফিস থেকে শ্যামবাবু শেষে বাড়ি ফিরলেন সাড়ে ছটা নাগাদ। বাড়ি বলতে আসলে
গভর্নমেন্টের হাউসিং। সারি সারি একই ধাঁচের তইরি ফ্ল্যাটবাড়ির মধ্যে একটি বিল্ডিঙে
তাঁর জায়গা করা হয়েছে। বিনিপয়সার থাকা। খালি খাওয়া আর যাতায়াতের খরচা দিতে
হয় তাঁকে। কাজ যতই একঘেয়ে হোক, বাকি সব ব্যাবস্থা অতি উত্তম। শ্যামবাবুর বই পড়ার
বিশেষ শখ। তিনি পোশাক বদলিয়ে, এক কাপ চা বানিয়ে, একটি সিগারেট ধরিয়ে তাঁর
বেতাইতলা থেকে আনা নতুন বইয়ের প্রতি মনোযোগ দিলেন। রাতের খাবারের জন্যে তাঁর
চিন্তা ছিল না। হাউসিঙ্গের খুব কাছেই একটি ভাত হোটেলের খবর দিয়েছেন অফিসের
একজন।</p>
<p>রাত আটটা নাগাদ তাঁর খেয়াল হল, আশপাশ বেশ নিঝুম হয়ে গেছে। এতখন তিনি
বাসায়ে ফেরত কাকের ডাক, রাস্তার ছেলেমেয়েদের গলার শব্দ, ইত্যাদি শুনতে
পাচ্ছিলেন। এখন শুধুই ঝিঁঝিঁপোকার ডাক ভেসে আসছে। তাঁর মনে হল, হয়তো এখানে সকলেই
তাড়াতাড়ি ঘুমিয়ে পরে। এটা তো আর কলকাতা নয়। তাঁর ভয় হল, যদি তিনি দেরি করে
ভাত হোটেলে খেতে যান, তাহলে হয়তো খাবারই পাবেন না। তড়িঘড়ি তিনি বেরিয়ে
পড়লেন হোটেলের উদ্দেশ্যে।</p>
<p>বাইরে বেরিয়ে দেখলেন, তাঁর ভয় হয়তো খানিকটা অমুলক ছিল। নানা ফ্ল্যাটে তখনও
আলো জ্বলছে। কোত্থেকে গানের আওয়াজ ভেসে আসছে। ঘরের ভেতরে সেইসব শব্দ শোনা
যাচ্ছিল না। বাইরে বেরিয়ে শ্যামবাবুর বেশ ভালো লাগল। হালকা শীতল বাতাস বইছে।
সব মিলিয়ে বেশ মনোরম পরিবেশ। শ্যামবাবু কিছুক্ষণের মধ্যেই ভাত হোটেলটি খুঁজে পেয়ে
গেলেন। খবর নিয়ে জানলেন, হোটেল নটা অবধি খোলা থাকে। তিনি সেই দিনের মত
রাতের খাবার খেয়ে বাড়ি ফিরে ঘুমিয়ে পড়লেন।</p>
<p>অনেক রাতে কিভাবে যেন তাঁর ঘুম ভেঙ্গে গেল। কোথা থেকে একটা ঘষ্টানোর শব্দ
আসছে। তাঁর মনে হল, তাঁর ওপরের ফ্ল্যাটে কেউ একটা ভারি কিছু ঘষটে নিয়ে যাচ্ছে।
শ্যামবাবু বিরক্ত হলেন। এই রাতে আবার এই ধরণের উপদ্রব কেন? ঘরের জিনিসপত্র
সরাবার এটা কি একটা সময় হল? একবার তিনি ভাবলেন, ওপরে গিয়ে কিছু কড়া কথা
শুনিয়ে আসবেন। কিন্তু পরক্ষনেই আওয়াজটা থেমে গেল। শ্যামবাবু হাঁপ ছেড়ে বাঁচলেন।
তারপর আবার অঘোর ঘুমে তলিয়ে গেলেন।</p>
<p>পরদিন আবার তাঁর রুটিন মাফিক দিন শুরু। সময় মত অফিসে পৌঁছেই তিনি কাজে ব্যাস্ত
হয়ে পড়লেন। ঠিক আধাঘণ্টা পরে যথারীতি প্রতুলবাবুর প্রবেশ। তিনি তাঁকে জিজ্ঞেস
করলেন, “কি মশাই, আপনি সেদিন গল্পটি বলতে বলতে কোথায়ে মিলিয়ে গেলেন?”</p>
<p>প্রতুলবাবু একগাল হেঁসে বললেন, “কাজ পরে গিয়েছিল শ্যামবাবু। তাই আর আসতে পারি
নি।“ কিন্তু তিনি বিষয়টি নিয়ে আর কথা বাড়ালেন না। খানিকক্ষণ অপ্রাসঙ্গিক
কথাবার্তা বলতে লাগলেন। শ্যামবাবু বুঝলেন, প্রতুলবাবু খুবই চতুর। তিনি চাইছেন
শ্যামবাবু নিজেই কথাটি তোলেন। শ্যামবাবু প্রথমে ভাবলেন তিনি পুরো ব্যাপারটা এড়িয়ে
যাবেন। কিন্তু তিনি একসময় আর কৌতূহল ধরে রাখতে পারলেন না। বলেই ফেললেন।</p>
<p>“আচ্ছা, কিভাবে অমূল্যবাবু মারা গেলেন, সেটা তো বললেন না? “</p>
<p>শ্যামবাবু যে কথাটি পাড়লেন, এতে প্রতুলবাবুকে বিশেষ ভাবে সুখী মনে হল।
শ্যামবাবুর হঠাৎ একটু মায়া হল। প্রতুলবাবুকে হয়তো এই অফিসে কেউই খুব একটা পাত্তা
দেন না। হয়তো অফিসের সকলের কাছেই তাঁর গল্প পুরনো হয়ে গেছে। যে গল্প বলতে
ভালোবাসে, তার কাছে শ্রোতার গল্পের আবদার যে কি সুখকর তা শ্যামবাবু জানেন। তিনি
গল্প পড়তেও ভালোবাসেন, শুনতেও ভালোবাসেন, আবার বলতেও ভালোবাসেন। শ্যামবাবু
আড়ালে একটি দীর্ঘশ্বাস ফেললেন। প্রতুলবাবু বলে চললেন।</p>
<p>“আপনাকে তো আগেই বলেছিলাম, যে অমূল্যবাবু সকলের সাথে কথাবার্তা বলা বন্ধ করে
দিয়েছিলেন। আগে যখন কথাবার্তা হত, তখন জানা গেছিল যে তাঁর যে স্ত্রী, তিনি
অত্যন্ত ঝগড়াটে আর দজ্জাল প্রকৃতির মানুষ ছিলেন। স্ত্রীয়ের সাথে অমূল্যবাবুর হামেশাই
খুঁটিনাটি নিয়ে ঝগড়া লেগেই থাকত। সেই ঝগড়ার চোটে অমূল্যবাবু অনেকবারই বেশ দেরি
করে বাড়ি ফিরতেন।</p>
<p>একদিন অমূল্যবাবু অফিসে আর এলেন না। শুধু একদিন নয়, পর পর তিন দিন এলেন না।
তিন দিন পর, তাঁর প্রতিবেশী অমূল্যবাবুর ফ্ল্যাট থেকে দুর্গন্ধ পেতে শুরু করলেন। খবর
নিয়ে জানা গেল, অমূল্যবাবু ও তাঁর স্ত্রীকে কেউই এই তিন দিন দেখেন নি। কিছু অঘটন
ঘটেছে আশঙ্কা করে পুলিশে খবর দেওয়া হল। পুলিশ দরজা ভেঙ্গে ঢুকে দেখল, অমুল্যবাবু
তাঁর ঘরে মরে পড়ে আছেন। ঘর রক্তে ভেসে যাচ্ছে। তিনি ব্লেড দিয়ে হাত কেটে
আত্মহত্যা করেছেন। এবং তাঁর স্ত্রী সিলিং ফ্যান থেকে উলটো করে ঝোলানো। মুখ ফুলে লাল
হয়ে গেছে। চোখ ঠিকরে বেরিয়ে এসেছে। মাথায়ে রক্ত উঠে তাঁর স্ত্রীর মৃত্যু
হয়েছে।“</p>
<p>এতক্ষণ বলে প্রতুলবাবু থামলেন। শ্যামবাবু ও চুপ। এমন বীভৎস ঘটনা শোনার জন্যে
তিনি মোটেই প্রস্তুত ছিলেন না। তাঁর মনের মধ্যে একবার সেই দৃশ্য অনিচ্ছাসত্ত্বেও ভেসে
উঠল। একটি নারিদেহ উলটো করে ঝোলানো। চুলে ঢাকা লাল বীভৎস মুখের ভেতর থেকে গোল
চোখ বিস্ফারিত হয়ে আছে। শ্যামবাবু শিউরে উঠলেন।</p>
<p>প্রতুলবাবু বললেন, “পুলিশ বলেছিল যে অমূল্যবাবুই তাঁর স্ত্রী কে প্রথমে অজ্ঞান করে
তারপর উলটো ঝুলিয়ে দিয়েছিলেন। তারপর তিনি আত্মহত্যা করেন। ভাবুন তো, মানুষ কি
ভয়ানক আক্রোশের বশবর্তী হলে এমন পৈশাচিক কাজ করতে পারে! আরে মশাই, খুন করতে
গেলে তো অনেক সহজ উপায় আছে। অমূল্যবাবু তাঁর স্ত্রীকে খুন করতে গিয়ে প্রথমে তাঁকে
অজ্ঞান করলেন, তারপর খাট সরিয়ে দড়ি দিয়ে উলটো করে ঝোলানোর ঝক্কি! বাবাগো! সেই
খাট সরানোর আওয়াজ থেকেই তো পুলিশ খুনের সময় নির্ধারণ করলে।”</p>
<p>“তাই নাকি? কিরকম?”</p>
<p>“ওই খুবই সহজ। জিজ্ঞাসাবাদ করে জানা গেল যে, তিন দিন আগে অমূল্যবাবুর নিচের
ফ্ল্যাটের বাসিন্দার, রাতে ভারি খাট সরানোর আওয়াজে ঘুম ভেঙ্গে যায়। কটা নাগাদ এই
শব্দ শোনা গেছে জিজ্ঞাসা করলে জানা যায় প্রায় রাত দুটো কি তিনটে মত। কাজেই।“
বলে প্রতুলবাবু হাত ছড়ালেন।</p>
<p>শ্যামবাবু পকেট থেকে রূমাল বের করে ঘাম মুছলেন। তাঁর একটু অদ্ভুত লাগছিল। তিনি
কাল রাতে তাঁর ওপরের ফ্ল্যাট থেকে যেই ঘষ্টানোর আওয়াজ শুনেছিলেন, কেন যেন তাঁর
মনে হতে লাগল যে সেটা একটা ভারি খাট ঠেলার শব্দ ছিল। তিনি মনে মনে নিজেকে
ধিক্কার দিলেন। কি ছেলেমানুষি করছেন তিনি? একটা লোমহর্ষক গল্প শুনে তিনি
বাচ্চাদের মতন বিনা কারনে ভয় পাচ্ছেন। তা ছাড়া, তিনি যেই শব্দটি শুনেছিলেন,
সেটি খাট টানার শব্দ নাও হতে পারে। যেকোনো ভারি জিনিস টানলেই অমন আওয়াজ হওয়া
সম্ভব। যদি সেটা খাট টানারই আওয়াজ হয়েও থাকে, তাহলেও এই গল্পের সঙ্গে তার কোন
সম্পর্ক কখনই থাকতে পারে না। আসল কথাটা হল, প্রতুলবাবু এতো ভালো গল্প বলেন যে,
তাঁর গল্পে শ্যামবাবু একেবারে মশগুল হয়ে গিয়েছিলেন। গল্পের আমেজে তাই তাঁর
কল্পনাপ্রবণতা কাটা ঘুরির মত নিয়ন্ত্রণ হারিয়েছে।</p>
<p>আরও কিছুক্ষণ এটা সেটা বলে প্রতুলবাবু বিদায় নিলেন। গলা ভেজানোর জন্যে শ্যামবাবু
তাঁর ডেস্কের বেল টিপে ধরণীধরকে ডাকলেন আরেক কাপ চায়ের জন্য। ধরণীধর চা নিয়ে
এলে শ্যামবাবু খেয়ালের বশে তাকে জিজ্ঞেস করলেন, “আচ্ছা ধরণী, আমার আগের বাবুটি,
অর্থাৎ অমূল্যবাবু, তাঁকে তুমি চিনতে?”</p>
<p>“আজ্ঞে হ্যাঁ বাবু। উনি তো আপনার জায়গাতেই বসতেন। বড় ভাল লোক ছিলেন
তিনি।“</p>
<p>“প্রতুলবাবুর থেকে শুনলাম, তিনি নাকি মারা গেছেন?”</p>
<p>“হ্যাঁ বাবু। তিনি ঠিকই বলেচেন। অমূল্যবাবু আর নেই।“ ধরণীধরকে বেশ দুঃখিতই মনে
হল। “আপনি আসার প্রায় দু সপ্তাহ আগেই তিনি মারা গিয়েচেন।“</p>
<p>শ্যামবাবু ধরণীধরের মুখের দিকে লক্ষ রেখে জিজ্ঞেস করলেন, “কিভাবে মারা
গেছিলেন তিনি, তুমি জান?”</p>
<p>ধরণীধরের মুখের ওপর একটা বিষাদ ও ভয়মিশ্রিত ছায়া নেমে এল। সে বলল, “তিনি
আত্মহত্যা করেছিলেন বাবু। বড় ভয়ানক কাণ্ড হয়েচিল। রক্তারক্তি কাণ্ড।“</p>
<p>“ও আচ্ছা। বুঝলাম। ঠিক আছে ধরণী, তুমি যেতে পার।“</p>
<p>ধরণীধর চলে গেলে, শ্যামবাবু একটা গভীর নিঃশ্বাস ফেললেন। প্রতুলবাবু তবে
আগাগোড়াই সত্যি কথা বলেছেন।</p>
<p>দ্বিতীয় পরিচ্ছেদ।</p>
<p>বাড়ি ফিরতে শ্যামবাবুর আজ কিছুটা দেরিই হল। শেষের দিকে অমূল্যবাবু যে কাজে
একেবারেই মনোযোগ দেন নি, তা শ্যামবাবু ভালই বুঝতে পারছিলেন। সেই অসমাপ্ত
খাপছাড়া কাজ গুলি পূর্ণ করতে গিয়ে তাঁর এতো দেরি হল। ফেরার পথে দেখলেন রাস্তা
দিয়ে আইসক্রিমওয়ালা “আইসক্রিম, আইসক্রিম” বলে হাঁক দিতে দিতে তাঁর বাড়ির কাছ
দিয়ে চলেছে। কি মনে হতে, তিনি একটা আইসক্রিম কিনে ফেললেন। অনেক বছর তিনি এমন
আইসক্রিম হাঁক শোনেন নি। তাঁর ছেলেবেলার কথা মনে পড়ে গেল। তিনি একটু অন্যমনস্ক
হয়ে তাঁর ফ্ল্যাটের তালা খুললেন। দরজায় ঠেলা মেরে খুলতেই, তাঁর অকস্মাৎ মনে হল,
ভেতরে অন্ধকারের মধ্যে, কেউ যেন দাঁড়িয়ে আছে। তিনি চৌকাঠে থমকে দাঁড়ালেন। এখনও
দূর থেকে আইসক্রিমওয়ালার ক্ষীণ হাঁক ভেসে আসছে। আশেপাশে কোথাও একটা রেডিওতে গান
বাজছে। পুরনো একটা হিন্দি গান। শ্যামবাবু হাত বাড়িয়ে দরজার বাঁ দিকের দেওয়ালে
সুইচ বোর্ডের নাগাল পেলেন। খুট শব্দে আলো জ্বলে উঠল। কোথাও কিছু নেই। সামনে তাঁর
জানালার লাল পর্দাটাই হয়তো তাঁর দৃষ্টিভ্রমের কারণ। তিনি এবার নিজের মনেই একটু
হাসলেন। নতুন বাড়িতে হয়তো সকলেরই শুরুতে একটু এরকম হয়।</p>
<p>আগের দিনের মতনই শ্যামবাবু সাড়ে আটটা নাগাদ রাতের খাবার খেয়ে বাড়ি ফিরলেন।
তাঁর সাথে তাঁর প্রতিবেশী, পলাশ কুণ্ডু। ভাত হোটেলে আগেও দুজন দুজনকে দেখেছেন। তবে
আজ তাঁরা একই সাথে একই পথে ফিরছেন দেখে পলাশবাবুই কথা বললেন। তিনিও শ্যামবাবুর
বিল্ডিঙেই থাকেন, তবে একতলায়। শ্যামবাবু তেতলায় থাকেন শুনে পলাশবাবু বললেন,
“আপনার বেশ সাহস আছে মশাই।“ শ্যামবাবু অবাক হয়ে বললেন, “এতে সাহসের কি
আছে?”</p>
<p>প্রশ্নটা শুনে পলাশবাবু অদ্ভুত ভাবে তাঁর দিকে তাকালেন। তারপর কিছু যেন চেপে
গেলেন, এমন ভাবে বললেন, “না, আসলে আমার হাইটে খুব ভয় কি না। উঁচু জায়গাতে
একেবারেই থাকতে পারি নে।“</p>
<p>“ও এই ব্যাপার। তা আমারও একজন পরিচিত ভদ্রলোক ছিলেন যিনি আপনার মতনই হাইটে
ভয় পেতেন। এটা একটা অসুখ, বুঝলেন। কি যেন একটা নাম আছে।“ কিছু যেন আন্দাজ করতে
পারেন নি, এমন ভাবেই শ্যামবাবু কথাবার্তা বজায় রাখলেন। কিন্তু তিনি মনে মনে ঈষৎ
চিন্তিত হয়ে উঠেছিলেন। তেতলার ফ্ল্যাটে থাকতে সাহস লাগে কেন?</p>
<p>যাই হোক, পলাশবাবু সে কথা আর তুললেন না। তিনি শ্যামবাবুর ব্যাপারে প্রশ্ন করতে
লাগলেন। তাঁর বাড়িতে কে কে আছেন, তিনি বদলি হয়ে আসার আগে কোথায় থাকতেন,
ইত্যাদি ইত্যাদি। তিনি নিজের ব্যাপারেও অনেক কথাই বললেন। তাঁর জন্ম নাকি হয়েছিল
বোলপুর শহরে। তারপর গভর্নমেন্টের চাকরিতে ঢুকে তাঁর এখানে পোস্টিং হল। সেই থেকেই
আছেন। তাঁর গিন্নী গত হয়েছেন বছরখানেক হল। একটি পুত্র আছে, সে নাকি বাঁকুড়া
মেডিক্যাল কলেজের ছাত্র। তিনি শ্যামবাবুকে বার বার তাঁর বাড়িতে তাসের আড্ডায়
নিমন্ত্রণ করে গেলেন। শ্যামবাবু হাসিমুখে উত্তর দিলেন, তিনি নিশ্চয়ই তাঁর নিমন্ত্রণ
রক্ষা করবেন।</p>
<p>ঘরে ঢুকে তিনি শ্রান্ত বোধ করলেন। আজ তাঁর ওপর দিয়ে অনেক ধকল গেছে। আশপাশ
আবার বেশ শুনশান হয়ে গেছে। রাত তখন সাড়ে নটা মাত্র। শ্যামবাবুর রাতে তাড়াতাড়ি
ঘুমনোর স্বভাব নেই, কিন্তু তাঁর যেমন ঘুম পাচ্ছে, তাতে জেগে থাকা অসম্ভব। আলো
নিভিয়ে খাটে শুয়ে তিনি এই প্রথম অনুভব করলেন, চারিদিকের নিস্তব্ধতা বেশ
অস্বস্তিকর। তিনি এতদিন বেতাইতলার বাসিন্দা ছিলেন। সেখানে অনেক রাতেও রাস্তার
গাড়ি যাওয়ার শব্দ ভেসে আসত। কিন্তু এখানে শুধু ঝিঁঝিঁপোকার ডাক, আর কিছুই নেই। কিছুই
কি নেই? কান পেতে শ্যামবাবু শুনতে পেলেন, অনেক দূর থেকে যেন রেডিওর গান ভেসে
আসছে। অস্পষ্ট, কিন্তু তবু তিনি স্বস্তি পেলেন। মনে মনে ঠিক করলেন, তিনিও একটা
রেডিও কিনবেন কাল। তারপর তিনি ঘুমে অচৈতন্য হয়ে পড়লেন।</p>
<p>সকালে তাঁর ঘুম ভাঙল কিছু দেরিতে। কাল রাতে তিনি তাঁর ঘড়িতে এলার্ম দিতে ভুলে
গিয়েছিলেন। তাড়াতাড়ি তিনি খাট থেকে উঠতে যাবেন, হঠাৎ তিনি অনুভব করলেন, তাঁর
মুখের ওপর চুল পড়ে রয়েছে। বিরক্ত হয়ে তিনি মুখ ঝাড়লেন। দু গাছা লম্বা চুল খাটে খসে
পড়ল। আশ্চর্য তো! এভাবে জানালা থেকে হাওয়ায় চুল ভেসে আসতে থাকলে তো মহা
ঝামেলা! এভাবে তাঁর দিন শুরু হওয়াতে তাঁর মেজাজ রুক্ষ হয়ে উঠল। অফিসে সময়ে পৌঁছে
গেলেও তাঁর মেজাজ খারাপই হয়ে রইল। দুপুর অবধি তিনি নিজের ঘর থেকে বেরলেন না।
দুটোর ঘণ্টা বাজার পর, তিনি ক্যান্টিনে খেতে বসে প্রতুলবাবু কে দেখতে পেলেন। কিন্তু
আজ তাঁর মোটেও তাঁর সাথে কথা বলতে ইচ্ছে হল না। তিনি খাবার হাতে উল্টোদিকে হাঁটা
দিতে গিয়ে দেখতে পেলেন তাঁর কয়েকজন সহকর্মী তাঁর দিকে হাত নেড়ে ডাকছেন। তিনি
তাদের দিকে এগিয়ে গেলেন।</p>
<p>“কি হে শ্যামচন্দর, সারাক্ষণ তো খালি কাজই কর। একটুও ফাঁকি না দিলে আমাদের যে
বদনাম হবে।“ মোটা গলার একজন বললে। ইনি হলেন বিষ্ণু মিত্র। অফিসে ইনি হচ্ছেন
বড়কর্তার ডান হাত। ওপর মহলে চেনাশোনা থাকার কারণে বিশুবাবুর ক্ষমতা অনেক। নিজে
কাজ না করলেও অন্যের কাজের কৃতিত্ব নিয়ে ইনি বেশ ভালই চালিয়ে যাচ্ছেন। লোকে
ফিসফিসিয়ে বলে, বড়বাবু চলে গেলে বিশুবাবুই বড়বাবু হবেন। এসব খবর শ্যামবাবু এসেই
লোকমুখে শুনেছেন।</p>
<p>“ভূতের মুখে রামনাম।“ তৈলাক্ত কণ্ঠে বললেন আরেকজন। “বিশুবাবু তুমি সবথেকে বেশি
কাজ কর। তোমার জন্যে আমরাই বদনাম হই আর কি।“</p>
<p>“পাঁচুর মত ফাঁকি যদি দিতাম তাহলে এই অফিস উঠে যেত।“ বিশুবাবু বলে উঠলেন।
একটা হাসির রোল উঠল। প্রত্যেক অফিসেই একটা দল থাকে যারা অফিসকেই নিজেদের
সাম্রাজ্য বানিয়ে ফেলে। এরা একজোট হয়ে নিজেদের ক্ষমতা ও প্রভাব বৃদ্ধি নিয়ে ব্যাস্ত
থাকে। শ্যামবাবু বুঝলেন, বিশুবাবু তাঁকে দলে টানতে চায়। এই দলের মধ্যমণি
নিশ্চিতভাবে বিশুবাবু। বাকি সকলেই তাঁর পদলেহন করে চলেন। তিনিও যদি বিশুবাবুকে
তোষামোদি করে চলেন, তাহলে সকলেই তাঁর খুব সুনাম করবেন। বিশুবাবুও নিশ্চিত তাঁর
সুবিধা-টুবিধা করে দেবেন। কিন্তু কোন কারণে যদি কোন বিষয়ে বিশুবাবুর সাথে মতবিরোধ
হয়, তাহলে সেই সুনাম দুর্নামে পরিণতি নিতে কয়েক সেকেন্ডও লাগবে না। এমন ঘুঘুর
বাসার সদস্য হওয়ার চেয়ে বাঘের বাচ্চার সাথে খেলাও বেশি নিরাপদ বোধহয়।</p>
<p>খাওয়া শেষ হয়ে গেলে সকলেই উঠে পড়লেন। শ্যামবাবু ফিরে যাচ্ছিলেন, হঠাৎ
বিশুবাবু তাঁর রাস্তা আটকে দাঁড়ালেন। কৌতুকমিশ্রিত স্বরে বললেন, “তা শ্যামবাবু, আপনি
নাকি প্রতুলবাবুর সাথে বেশ বন্ধুত্ব করে ফেলেছেন শুনলাম?”</p>
<p>কথাটা শুনে কেমন যেন গায়ে জ্বালা করে উঠল শ্যামবাবুর। তবুও তিনি শান্ত ভাবে
বললেন, “হ্যাঁ। তিনি মাঝে মধ্যেই আমার ঘরে আসেন। ওই অমূল্যবাবুর গল্প শোনাচ্ছিলেন
আর কি।“</p>
<p>“তাই নাকি? আপনাকে নতুন লোক পেয়ে প্রতুলবাবু হাঁপ ছেড়ে বাঁচলেন তাহলে। তিনি
আমাদের হাজার আজগুবি গল্প শুনিয়ে কান পচিয়ে দিয়েছেন।“</p>
<p>“তিনি তো বেশ ভালই গল্প বলতে পারেন।“</p>
<p>“হ্যাঁ। তা অমূল্যর ব্যাপারে আপনাকে কি গুল দিয়েছে?”</p>
<p>“উনি বলছিলেন যে অমূল্যবাবু নাকি নিজের স্ত্রীকে খুন করে আত্মহত্যা করেছিলেন।
খুবই বীভৎস ঘটনা যা মনে হল।“</p>
<p>“অ, তা ভুল কিছু বলেনি। তবে প্রতুলবাবু যা বলেন, তা একটু… হেঁহেঁ, বুঝলেন
কিনা?”</p>
<p>শ্যামবাবুও মানানসই হেঁসে বললেন, “হ্যাঁ তা আর বলতে।“</p>
<p>বাড়ি ঢুকতে ঢুকতে শ্যামবাবুর সন্ধ্যে হয়ে গেল। আজও তাঁর বড় ধকল গেছে। বিশুবাবুর
দলের সদস্য হলে তাঁকে প্রত্যেক দিনই এমন ধকল সইতে হবে। এর চেয়ে প্রতুলবাবু অনেক
ভাল। আরও মন খারাপ হয়ে গেল, যখন তিনি বুঝলেন রেডিও কিনতে তিনি একেবারেই ভুলে
গিয়েছেন। পোশাক বদল করে তিনি বারান্দায় এলেন। একটা সিগারেট ধরাতে যাবেন, এমন
সময় নিচ থেকে কে যেন তাঁর নাম ধরে ডেকে উঠল। তাকিয়ে দেখলেন, পলাশবাবু রাস্তায়
দাঁড়িয়ে আছেন।</p>
<p>“ও মশাই! তাসের আড্ডা বসছে। আসবেন নাকি? চা আর চানাচুর আছে সঙ্গে।“</p>
<p>লোভনীয় প্রস্তাব। শ্যামবাবু বললেন, “হ্যাঁ অবশ্যয়ই। আমি এক্ষুনি নিচে আসছি।“</p>
<p>পাঁচ মিনিটের মধ্যেই শ্যামবাবু পলাশবাবুর দরজায়ে উপস্থিত হলেন। পলাশবাবু সাদরে
ওনাকে অভ্যর্থনা করলেন। তাঁর ঘরে আরও দুজন ছিলেন। একজন প্রৌঢ় ভদ্রলোক, আরেকজন
শ্যামবাবুদেরই সমবয়সী।</p>
<p>“আলাপ করিয়ে দি,” বললেন পলাশবাবু “ইনি হলেন উমাকান্ত সরকার। রিটায়ার্ড
মানুষ। আগে আপনাদের অফিসেই কাজ করতেন। আর ইনি হলেন ডাঃ সুবিমল ঘোষ। ইনি
হাউসিং কমপ্লেক্সে থাকেন না। তবে এনার বাড়ি বেশি দূর নয়। দারুণ ডাক্তার ইনি।
আমার আগের বছর চিকেন পক্স খুব তাড়াতাড়ি সারিয়ে দিয়েছিলেন।“</p>
<p>আলাপ পরিচয় শেষ হলে তাস খেলা শুরু হল। ব্রিজে তিন তিন বার হেরে শ্যামবাবু
বললেন, “আজ থাক তাহলে। এবার হোটেলে খেতেও যেতে হবে।“</p>
<p>ডাক্তার ঘোষ হেঁসে বললেন, “আরে, আপনি পালানোর মতলব করছেন কেন? বসুন বসুন।
বাইরে খেতে যেতে হবে না। আমার স্ত্রী সকলের জন্যেই আজ রাতের খাবার আমার ব্যাগে
দিয়ে দিয়েছে। অনেক রাত পর্যন্ত তাসের আসর বসে কিনা। কাল আমার ছুটি। আপনারও
ছুটি। কাজেই এত সহজে আপনাকে ছাড়ছি না মশাই।”</p>
<p>“বলেন কি? উমাকান্তবাবুও রাত জাগবেন নাকি?”</p>
<p>উমাকান্তবাবু বিশেষ কথা বলেননি এতক্ষণ। এবার তিনি বললেন, “আমার আর ঘুম! সারা
রাত তো জেগেই থাকি। ইন্সম্নিয়া আছে, বুঝলে? রাত জেগে রেডিও শুনি। একের পর এক
লেট নাইট শো শেষ হতে হতে কখন যে ভোর হয়ে যায়, বুঝতে পারি না। আমি ঘুমাই দুপুরে।
তা তোমাকে তুমি বলছি, এটা কিছু মনে করছ না তো?“</p>
<p>“আরে না না। আমি আপনার থেকে বয়েসে অনেক ছোট। আপনি তুমিই বলুন।“ লজ্জিত হয়ে
বললেন শ্যামবাবু। তাহলে মাঝে মধ্যেই তিনি যে রেডিওর আওয়াজ শুনতে পান, সেটা
তাহলে উমাকান্তবাবুর। চট করে কথাটা মনে পড়ে যেতে, তিনি বললেন, “আচ্ছা
উমাকান্তবাবু, এখানে কাছাকাছি কোন রেডিওর দোকান আছে? আমার রাতটা বড়ই নিঝুম
লাগে। একটু রেডিও চললে ঘুম ভালো হতো।“</p>
<p>“হ্যাঁ কাছেই একটা দোকান আছে, তবে সেটা এখন হয়তো আর খোলা নেই। কাল সকালে
খোঁজ করলে পেয়ে যাবে। না হলে তুমি আমার থেকে রেডিও ধার করতে পার আজ রাতের
জন্যে। আমার তিন তিনটে রেডিও আছে হ্যাঁ। বিভিন্ন পাওওারের বুঝলে?”</p>
<p>“হ্যাঁ বেশ তো? আপনি কোন ঘরে থাকেন?”</p>
<p>“আমি দোতলার ঘরে থাকি। সিঁড়ি দিয়ে উঠেই ডান দিকের দরজাটা আমার। তুমি?”</p>
<p>“আমি থাকি তেতলায়। আমারও সিঁড়ি দিয়ে উঠে ডান দিক।“</p>
<p>শ্যামবাবু এই কথাটা বলতেই বাকি তিনজনে চোখাচোখি করলেন। শ্যামবাবু এবার
বললেন, “কি ব্যাপার? পলাশবাবু, আপনি আগেও আমি তিনতলায় থাকি শুনে বলেছিলেন আমার
নাকি অনেক সাহস। একটু খোলসা করে বলবেন?”</p>
<p>পলাশবাবু গলা খাঁকড়িয়ে বললেন, “না, আপনি যেই ঘরে থাকেন, তার ঠিক ওপরের ঘরে
একটা…ঘটনা ঘটেছিল আর কি। সেই থেকে ওই ফ্ল্যাটের আশেপাশে কেউ থাকতে চায় না।
বদনাম হয়ে গেছে বলতে পারেন। লোকজন নাকি নানারকম দেখেছে, শুনেছে। এই আর
কি।“</p>
<p>“দেখেছে শুনেছে মানে? আর হয়েছিলটা কি?”</p>
<p>“আসলে, আপনার ওপরের ফ্ল্যাটে অমূল্য হালদার নামে একটি যুবক বাস করত।“ পলাশবাবু
বলা শুরু করতে শ্যামবাবু থামিয়ে দিয়ে বললেন, “দাঁড়ান দাঁড়ান। অমূল্য হালদারের ঘটনা,
আমি আমার অফিসের একজনের কাছ থেকে শুনেছি। আমি ওনার পদেই বদলি হয়ে এসেছি। উনি
যে আমার ওপরের ফ্ল্যাটে থাকতেন, তা তো জানতাম না!”</p>
<p>“হ্যাঁ ব্যাপারখানা এই।“ পলাশবাবু বললেন “সেই থেকেই মানে… একটু বদনাম রটে
গেছে আর কি।“</p>
<p>শ্যামবাবু এবার হেঁসে বললেন, “এই বিজ্ঞানের জুগেও আবার ভূতের বদনাম নাকি মশাই?
তা বদনামটা আসলে কি নিয়ে? কেউ ভূত দেখেছে বুঝি?”</p>
<p>পলাশবাবু এবার একটু যেন বিরক্ত হলেন। বললেন, “দেখুন, আমি নিজে কিছুই দেখি নি।
তবে লোকে বলে যে রাতে নাকি অমূল্যবাবুর বউকে জানালা দিয়ে উলটো ঝুলতে দেখা যায়
মাঝে মাঝে। কেউ কেউ দেখেছে। ডাক্তারবাবু, আপনিই বলুন না।“</p>
<p>ডাক্তারবাবু হকচকিয়ে গিয়ে বললেন, “ও, ইয়ে মানে একদিন আমিও কিছু একটা দেখেছি
বলে মনে হয়েছিল বটে। আমি অবশ্য ভূত-টুত বিশ্বাস করি না। আমি ভেবেছিলাম চোখের ভুল
মাত্র।“</p>
<p>“কি দেখেছিলেন আপনি?” শ্যামবাবু প্রশ্ন করলেন।</p>
<p>“সেদিন তাস খেলে বেরতে একটু দেরি হয়ে গেছিল। আমি রাস্তায়ে নেমে একটা
সিগারেট ধরিয়ে খেয়ালবশত ওপরে চেয়ে দেখি চারতলার ঘরের জানালায় যেন একটা মুখ।
অস্পষ্ট দেখেছি, অন্ধকার রাত ছিল। তাই আমার তো মনে হয় চোখেরই ভুল। তবে আমার
একটা রুগীও কিছু নাকি দেখেছিল। উনি থাকেন আপনার পাসের বিল্ডিঙে। জানালা দিয়ে
তাকিয়ে চারতলার ফ্ল্যাটটা দেখা যায়। একদিন গভীর রাতে ঘুম ভেঙ্গে সে জানালা দিয়ে
তাকিয়ে দেখেছিল সেই ফ্ল্যাটে অমূল্যবাবুর বউয়ের শরীর যেন ঝুলছে।“</p>
<p>“আপনি বিশ্বাস করেন এই কথা?” শ্যামবাবু জিজ্ঞেস করলেন।</p>
<p>“দেখুন, আমি আগেই বলেছি ভূতে আমি বিশ্বাস করি না। আমার বিশ্বাস মানুষে। এবং
আমার মনে হয়, যেহেতু ওই ঘরে ভয়ংকর একটা ঘটনা ঘটেছিল, তাই মানুষ কিছু দেখার না
থাকলেও দেখে বসে। এটা এক ধরনের paranoia induced hallucination বলতে
পারেন।“</p>
<p>উমাকান্তবাবু বিড়বিড় করে বললেন, “There are more things in heaven and
earth, Horatio, than are dreamt of in your philosophy.”</p>
<p>শ্যামবাবু বললেন, “উমাকান্তবাবু আপনি তাহলে ভূতে বিশ্বাস করেন?”</p>
<p>উমাকান্তবাবু মাথা নাড়লেন, “না। করি, আবার করিও না। বলা শক্ত ভায়া। আমি তো
অনেক বুড়ো হলাম। অনেক কিছুই দেখেছি যা ভেবেছিলাম সম্ভব নয়। তবে ভূত যদি থেকেও
থাকে, মানুষ যেভাবে ভূতকে কল্পনা করে, তেমন ভাবে হয়তো ভূত থাকে না।“</p>
<p>খানিকক্ষণ নিস্তব্ধতার পর, পলাশবাবু আবহাওয়া লঘু করার জন্যে বলে উঠলেন, “আচ্ছা
প্রায় দশটা তো বাজে। এবার রাতের খাওয়া শুরু করা যাক নাকি? কি বলেন ডাক্তারবাবু?
বের করবেন নাকি?”</p>
<p>“তাই তো, তাই তো” বলতে বলতে ডাঃ ঘোষ তার ব্যাগ থেকে অনেকগুলি টিফিন কৌটো
বের করলেন। প্রচুর খাবার ঠাসা তাতে। ডাঃ ঘোষের স্ত্রী কার্পণ্য করেন নি। পরোটা,
সঙ্গে মাছের তেলের বড়া আর পাঁঠার ঝোল। সকলেই খুব উৎসাহের সঙ্গে খেলেন। শেষে
তাসের আড্ডার ভঙ্গ হোল প্রায় রাত সাড়ে এগারটায়। সকলকে বিদায় সম্ভাষণ করে
শ্যামবাবু নিজের ফ্ল্যাটে ফিরে এলেন। অবশ্য তার আগেই উমাকান্তবাবুর থেকে একটি
রেডিও ধার করে আনলেন। সেই রেডিও চালিয়ে গান শুনতে শুনতে তিনি ঘুমিয়ে
পড়লেন।</p>
<p>রাতে তাঁর ঘুম ভালো হোল না। কিছু একটা অস্বস্তির কারণে তিনি খালি এপাশ ওপাশ
করতে থাকলেন। অনেক রাতে যখন তিনি একেবারে ঘুমের কোলে, একবার তাঁর মনে হল, তাঁর
ওপরের ফ্ল্যাটের থেকে আবার কিছু ঘষ্টানোর শব্দ আসছে। কিন্তু সেটা হয়তো স্বপ্ন।</p>
<p>ভোর বেলাতে কাকের ডাক শুরু হওয়ার সাথে সাথে তাঁর ঘুম ভাঙল। তাঁর মাথা বেশ
ভারি। আজ যেহেতু শনিবার, তিনি ভাবলেন একটু দেরি পর্যন্ত গড়িয়ে নেবেন। কিন্তু পাশ
ফিরতেই তাঁর মুখের ওপর থেকে আবার কগাছা চুল খসে পড়ল। বিরক্তি নিয়ে তিনি থুথু করে
উঠলেন। এসব কোথা থেকে যে উড়ে আসে, কে জানে? ফ্যানের ব্লেড তো পরিষ্কার। জানালা
থেকেই উড়ে আসছে। তিনি ঠিক করলেন, কাল থেকে জানালা বন্ধ করে শোবেন। নিশ্চিন্ত
মনে এবার তিনি আবার ঘুমিয়ে পড়লেন।</p>
<p>শ্যামবাবুর ঘুম ভাঙল যখন, তখন দুপুর একটা। পেট খিদেতে চুঁইচুঁই করছে। মুখে বিস্বাদ।
কোনরকমে খাট থেকে নেমে পরিষ্কার হয়ে উঠলেন তিনি। খিদে মেটাতে তিনি সোজা ভাত
হোটেলের দিকে রওনা দিলেন। পেট ভরে খেয়ে, তিনি একটা চায়ের দোকানে এসে বসলেন।
চা আসতে আসতে তিনি একটা সিগারেট ধরালেন। আশেপাশের লোকজনের কথাবার্তা শুনতে
লাগলেন। দেশ যে উচ্ছন্নে যাচ্ছে, সব নেতারা চোর, ইত্যাদি ইত্যাদি নিয়ে কথাবার্তা
হচ্ছে।</p>
<p>“বাবু আপনার চা।“</p>
<p>চা নিতে গিয়ে শ্যামবাবু দেখলেন, ধরণীধর চায়ের ভাঁড় হাতে দাঁড়িয়ে। তাঁর মন
খুসিতে ভরে উঠল ওকে দেখে।</p>
<p>চা হাতে নিয়ে বললেন, “আরে! তুমি এখানেও কাজ কর নাকি?”</p>
<p>“আজ্ঞে হ্যাঁ বাবু। অফিসে বেয়ারার কাজ করে কতটুকুই আর…”</p>
<p>“তা তুমি যখন অফিসে থাক তখন দোকান কে চালায়?”</p>
<p>“আজ্ঞে আমার স্ত্রী। যতক্ষণ আমি বাইরে থাকি আমার স্ত্রীই সব সামলে নেয়।“</p>
<p>“ও তাই বুঝি? তা বেশ বেশ।“</p>
<p>“আপনি কি এদিকেই থাকেন বাবু?”</p>
<p>“হ্যাঁ খুব কাছেই। এই দশ মিনিট হাঁটা।“ তারপর কি মনে হতে শ্যামবাবু জিজ্ঞেস
করলেন “আচ্ছা, ওই অমূল্য হালদারও আসত তোমার দোকানে?”</p>
<p>অমূল্য হালদারের নাম করতেই দোকানের কেউ কেউ কথা থামিয়ে তাঁর দিকে তাকাল।
ধরণীধর বলল, “আজ্ঞে হ্যাঁ বাবু। প্রত্যেক শনি-রবিবারেই আসতেন বৈকি। কেন বলুন
তো?“</p>
<p>“না, এমনি জিজ্ঞেস করলাম।“ বলে চায়ের শেষ চুমুকটুকু দিয়ে তিনি উঠে পড়লেন। যখন
তিনি কিছুটা রাস্তা এগিয়ে গেছেন, তখন ঘাড় ফিরিয়ে দেখলেন, দোকানের কেউ কেউ তাঁর
দিকে এখনও তাকিয়ে আছে।</p>
<p>তৃতীয় পরিচ্ছেদ।</p>
<p>রেডিও কিনে শ্যামবাবু বাড়ি ফিরলেন যখন, তখন সন্ধ্যে হয়ে এসেছে। তিনি এলাকাটা
ঘুরে দেখলেন বলে তাঁর এত দেরি হল। হাঁটতে তাঁর ভালই লাগছিল। তিনি এর মধ্যেই একটা
বড় মাঠ আর একটা পুকুর আবিষ্কার করে ফেলেছেন। পুকুরটি ঘিরে বেশ কয়েকটি গাছ আছে,
সেই গাছের ছায়ায় বসে শীতল সমীর সেবন করতে শ্যামবাবুর বেশ আনন্দই হচ্ছিল। কিন্তু
আকাশ হলদেটে হতে শুরু করলে তিনি উঠে পড়লেন। ফেরবার পথে তিনি বেশ কয়েকটা চপ
কিনে ফেললেন। সন্ধ্যেবেলায় চপ খেতে খেতে বই পড়ার মজাই আলাদা।</p>
<p>ঘরে ঢুকতেই মনে হল, ঘরটা বড্ড গুমোট হয়ে রয়েছে। দুপুরে তিনি জানলা দরজা বন্ধ
করে বেরিয়েছিলেন, সেই থেকে বন্ধই রয়েছে। এগিয়ে এসে খুলে দিলেন জানলা।
বারান্দার দরজা খুলে তিনি রেলিং ধরে দাঁড়ালেন। আকাশের কোন তখনও ক্ষীণ আলোয়ে
উজ্জ্বল হয়ে আছে। শহরে শ্যামবাবু আকাশের এমন আলোর ছটা দেখেননি, তাই মুগ্ধ হয়ে
দেখতে লাগলেন। প্রকৃতি যখন সন্ধ্যের গাঢ় নীল চাদর দিয়ে সমস্ত ঢেকে দিল, তখন একে
একে বিভিন্ন ফ্ল্যাটবাড়িতে আলো জ্বলে উঠল। শ্যামবাবুও তাঁর ঘরে ঢুকতে যাবেন, এমন
সময়, হঠাৎ তাঁর মনে হল, তাঁর অন্ধকার ঘরে কি যেন একটা দাঁড়িয়ে আছে। এতক্ষণ যেন
তাঁর অলক্ষে তাঁকেই নজর করে যাচ্ছিল। শ্যামবাবু ফিরে দাঁড়াতে তাঁর চোখের দৃষ্টিতে পড়ে
গেছে। শ্যামবাবু ঠায় দাঁড়িয়ে রইলেন। তিনি অনুভব করলেন, তাঁর রোম খাঁড়া হয়ে উঠছে
আস্তে আস্তে। তাঁর কি ভয় করছে? নিজের ঘরে অন্ধকারে ঢুকতে ভয় পাচ্ছেন তিনি? এ কি
ছেলেমানুষি? অথচ, তিনি বেশ অনুভব করতে পারছেন কেউ যেন তাঁকে একদৃষ্টে লক্ষ করে
যাচ্ছে। ঘরের অন্ধকারে আরও জমাট একটি অন্ধকার ওটা কি? একটা অবয়ব? লাইটের সুইচ
ঘরের একদম ভেতরে। আলো জ্বালতে গেলে তাঁকে ভেতরে ঢুকতেই হবে। অবয়বটা নিশ্চল। তাঁর
হঠাৎ কেন যেন মাথায়ে এল আগের রাতের পলাশবাবুর কথা। ওপরের ঘরে নাকি কিসব
দেখেছে অনেকেই। আজও তিনি যখন চায়ের দোকানে অমূল্য বাবুর কথাটা তুলেছিলেন, তখন
কেউ কেউ তাঁর দিকে অদ্ভুত ভাবে তাকিয়েছিল। এরা কি তাহলে সত্যিই কিছু দেখেছে?
শ্যামবাবু এক পা ঘরের মধ্যে ঢোকালেন। অবয়বটি নড়ল না। তিনি এবার গলা খাঁকড়িয়ে
একটু আওয়াজ করলেন। তাও কোন প্রতিক্রিয়া নেই। দূরে কোথাও রেডিও চলে উঠল। উমাকান্ত
বাবুর রেডিও? রেডিওর আওয়াজে তিনি সাহস ফিরে পেলেন। কি সব করছেন তিনি? এসব
যদি কেউ জানতে পারে, তাঁর লজ্জার সীমা থাকবে না। এত ভিতু তিনি? তিনি এবার গটগট
করে ঘরের ভেতর এগিয়ে গেলেন, এবং দেখলেন, অবয়ব কোথাও কিছুই নেই। সব অন্ধকারের
চোখের ভুল। তিনি আলো জ্বাললেন। নাঃ। কোথাও কিছু নেই। বুকের ওপর একটা ভার এসে
জমেছিল, সেটা এবার নেমে গেল। তিনি নিজের নির্বুদ্ধিতায় মাথা নাড়তে নাড়তে তাঁর
বই ও চপ তুলে নিলেন।</p>
<p>চপ খেয়ে তাঁর যে ভালই অম্বল হয়েছে, সে কথা শ্যামবাবু বুঝলেন যখন রাতের খাওয়ার
সময়ও খিদে এলো না। বেশ কিছুক্ষন ধরেই তাঁর পেট অতিরিক্ত ভরা লাগছিল। এবার শুরু হল
চোঁয়া ঢেকুর। শ্যামবাবু ঠিক করলেন রাতে আর খাবেন না। জল খেয়ে শুয়ে পরবেন। তিনি
এবার বই ছেড়ে তাঁর নতুন রেডিও চালালেন। তিনি ভেবেছিলেন আজও হয়তো তাসের আসর
বসবে। কিন্তু আজ হয়তো তাঁরা ব্যাস্ত। উমাকান্তবাবুর রেডিও এখনও ফেরত দেওয়া হয় নি।
কাল দিয়ে দেবেন। তাসের আড্ডা তিনি বেশ উপভোগ করেছিলেন। এমন শুনশান জায়গায়
গালগল্প করার লোক না থাকলে বড়ই একা লাগে। তিনি আবার বারান্দায় এসে দাঁড়ালেন।
একটা সিগারেট ধরিয়ে ওপারের ফ্ল্যাটের দিকে তাকালেন। ওপারের ফ্ল্যাটের চারতলায়ে
একটা লোক খালি গায়ে বসে একটা সাদা কালো পর্দায় টিভি দেখছেন। শ্যামবাবুর এমন
আর্থিক অবস্থা নয় যে তিনি টিভি কিনতে পারবেন। দূর থেকে যতটা দেখা যায়
দেখছিলেন। অকস্মাৎ তাঁর চোখে পড়ল, বারান্দার সিলিঙ্গের বাইরে থেকে অদ্ভুত একগোছা
কি যেন ঝুলছে।</p>
<p>শ্যামবাবু ভ্রুকুটি করলেন। এটা আবার কি? বিকেলে তো দেখেন নি? ছোটবেলায় অনেক
কাঠবিড়ালি দেখেছেন। বেশ কয়েকবার গাছের ডাল থেকে কাঠবিড়ালির ল্যাজ এরম ভাবে
ঝুলে থাকতে দেখেছেন। তবে, এটা যদি কাঠবিড়ালির ল্যাজই হয়, তাহলে বলতে হয়
কাঠবিড়ালিটি মস্ত। এতো মোটা ল্যাজ তিনি তো আগে দেখেননি। তিনি মাথাটা একটু কাছে
নিয়ে গিয়ে বুঝলেন, সেটা হালকা হালকা দুলছে। এবং সেটা মাথার চুল!</p>
<p>শ্যামবাবু বোকা বনে গেলেন। তাঁর বারান্দার ছাদের কোনা থেকে চুল ঝুলছে কেন? এ
হতে পারে, যদি এক গাছা চুল চারতলার বারান্দার বাইরে কোথাও আটকে গেছে। তা
হয়েছে তিনি সন্ধ্যেবেলায় ঘরে ঢোকার পরে। তাই তিনি আগে সেটা দেখতে পান নি। তবে
এত চুল কি কখনও এমন ভাবে আটকে থাকতে পারে? এক-দুগাছা চুল হলে কথা ছিল। কিন্তু এত
চুল? তাহলে কি কেউ চারতলার বারান্দায় এসে চুল খুলে নিচের দিকে তাকিয়ে আছে? তাও
কি সম্ভব? চারতলায় তো কেউ থাকে না? নাকি থাকে? শ্যামবাবুর মনে পড়ল, তিনি রাতে
ওপরের ফ্ল্যাট থেকে ভারি কিছু টানার আওয়াজ পেয়েছিলেন। তবে যে পলাশবাবুরা বললেন,
ওই ফ্ল্যাট এবং আশেপাশের ফ্ল্যাটে কেউ থাকতে চায় না? তবে কি তিনি মিথ্যে বললেন?
হয়তো তিনি অন্য কোন ঘরে ভারি কিছু টানার আওয়াজ পেয়ে ভেবেছিলেন, আওয়াজটা ওপর
থেকে আসছে? আর এই চুল? শ্যামবাবু চট করে একবার পাশের বাড়ির চারতলা ও তিনতলার
দূরত্ব দেখে নিলেন। কেউ যদি চারতলার বারান্দা থেকে নিচে ঝুঁকেও থাকে, তাহলেও তাঁর
চুল আশ্চর্য লম্বা হতে হবে। তবে কি…?</p>
<p>না না। কিসব উল্টোপাল্টা ভাবছেন? এমন কি হতে পারে? তিনি কি তাহলে ভুল
দেখছেন? ওটা হয়তো চুলই নয়? হয়তো অন্য কিছু। ওটা চুল হতেই পারে না। অনিচ্ছাসত্ত্বেও
শ্যামবাবুর মাথায়ে ভেসে এল অমূল্যবাবুর স্ত্রীর কথা। উলটো করে ঝুলিয়ে মারা হয়েছিল
তাঁকে। তাঁর উলটো ঝোলানো শরীর, শ্যামবাবুর মাথায় আবছা ভাবে ফুটে উঠতে লাগল। তাঁর
মনে কেউ যেন ফিসফিস করে বলে দিয়ে গেল, আরেকটা সম্ভাবনা আছে। যদি চুলটা
অমূল্যবাবুর স্ত্রীর হয়ে থাকে। আর যদি, তাঁর মৃত স্ত্রী উলটো হয়ে বারান্দার কার্নিশ
ধরে ঝুলে থাকে। তাহলে কিন্তু চুলটা এমন ভাবেই দেখা যাবে।</p>
<p>শ্যামবাবুর মনে হল, তিনি যদি মুহূর্তের জন্যেও চোখ ফিরিয়ে নেন, তাহলে চুলটা আর
ওনার সামনে থাকবে না। তখন তাঁকে বিপদ থেকে কেউ রক্ষা করতে পারবে না। তিনি
চুলের দিকে যে তাকিয়ে আছেন, চুলের অধিকারিণী তা জানে, এবং তাই সে কিছু করছে
না। কিন্তু তাঁর চোখে যে জ্বালা করতে আরম্ভ করেছে। এভাবে কতক্ষণ থাকা যায়? তাকিয়ে
থাকতে থাকতে তাঁর মনে হল, যেন চুলটা ধীরে ধীরে তাঁর থেকে দূরে সরে যাচ্ছে। না কি
তিনিই দূরে সরে যাচ্ছেন? আশেপাশে ঝিঁঝিঁপোকার ডাক আর শোনা যাচ্ছে না। কোথাও কোন
শব্দ নেই। তাঁকে চোখ খুলে রাখতেই হবে। তিনি কোনভাবেই হার মানবেন না। কিন্তু তা
সম্ভব হল না। চোখের পাতা ফেলবেন না ভাবামাত্র তাঁর চোখের পলক পড়ল, এবং সঙ্গে
সঙ্গে তিনি দেখলেন চুলটা আর নেই।</p>
<p>প্রচণ্ড আতঙ্কে তিনি ঘরের ভেতর ছিটকে এলেন। বারান্দা ও জানলার দরজা বন্ধ করে
ছিটকিনি দিয়ে দিলেন। ঘরে তখনও আলো জ্বলছে, কিন্তু তাও শ্যামবাবুর বুক যেন ফেটে
যাচ্ছে। দরদর করে ঘাম ঝরছে তাঁর। কাঁপা কাঁপা পায়ে হেঁটে গিয়ে তিনি খাটের ওপরে
বসলেন। কোথা থেকে একটা নিঃশ্বাসের শব্দ ভেসে আসছে? শ্যামবাবুর নিজেরই নিঃশ্বাসের
শব্দ। তিনি হাঁপাচ্ছেন। জড়সড় হয়ে বেশ কিছুক্ষন বসে থেকেও যখন কিছু হল না, তখন
তিনি আস্তে আস্তে সুস্থ বোধ করতে লাগলেন। চুলের গোছাটা নিয়ে ভাবতে চাইছিলেন না,
কিন্তু তাও কোন ব্যাখ্যা না দাঁড় করাতে পারলে তিনি রাতে ঘুমোতে পারবেন না। আচমকাই
তাঁর মনে এল, যতবার তিনি এখানে ঘুম থেকে উঠেছেন, ততবার তাঁর মুখের ওপর চুল
পেয়েছেন। সেগুলো কি হাওয়ায় উড়েই এসেছে? নাকি …</p>
<p>শ্যামবাবু আর ভাবতে পারলেন না। তাঁকে কিছু একটা করতেই হবে। খাটের ওপর রেডিওর
দিকে নজর পড়ল। আশ্চর্য! রেডিওটা তিনি তো চালিয়েই রেখেছিলেন। কখন নিভে গেল?
হয়তো ব্যাটারি শেষ হয়ে গেছে। তাঁর হঠাৎ মনে পড়ল উমাকান্তবাবুর কথা। শ্যামবাবু
উমাকান্তবাবুর রেডিও নিয়ে ফ্ল্যাটের বাইরে পা বাড়ালেন। উমাকান্তবাবুর ফ্ল্যাটের
সামনে এসে ঘণ্টা বাজালেন। ঘণ্টার শব্দ নিঝুম আবহাওয়াকে যেন শিহরিত করে দিল,
কিন্তু কোন উত্তর নেই। উমাকান্তবাবু কি ঘুমিয়ে পড়লেন? তিনি তো বলেছিলেন তাঁর রাতে
ঘুম হয় না। আলোআঁধারিতে ঢাকা সিঁড়িগুলি যেন রাক্ষসের দন্তবিকশিত নিষ্ঠুর হাসির মত
দেখাতে লাগল। শ্যামবাবু বুঝলেন, যেই ভয়টা তিনি প্রাণপণে আটকে রেখেছেন, সেটা
এবার বাঁধ ভাঙ্গার উপক্রম করছে। তিনি হয়তো এবার চিৎকার করে বসবেন। এমন সময়,
উমাকান্তবাবুর দরজা খুলে গেল।</p>
<p>শ্যামবাবুর যেন ঘাম দিয়ে জ্বর ছাড়ল। তিনি উমাকান্তবাবুকে বললেন, “ইয়ে, আপনার
রেডিওটা ফেরত দিতে এলাম।“</p>
<p>উমাকান্তবাবু শ্যামবাবুকে অসময়ে দেখে একটু অবাকই হয়েছিলেন। তবু তিনি রেডিও
নিয়ে বললেন, “এস ভেতরে এস।“</p>
<p>“না না, আপনি হয়তো ব্যাস্ত। অসময়ে এসে বিরক্ত করলাম।“</p>
<p>“আরে না। আমার আবার ব্যাস্ততা কিসের? এস চা খেয়ে যাও এক কাপ।“</p>
<p>শ্যামবাবু ঢুকে পড়লেন। ছোট লিভিং রুমটা বেশ পরিপাটি করে সাজানো। দেওয়ালে খুব
সুন্দর সুন্দর হাতে আঁকা ছবি ঝুলছে। ছবিগুলর দিকে তাকিয়ে শ্যামবাবু দাঁড়িয়ে আছেন দেখে
উমাকান্তবাবু বললেন, “তোমার এরম ছবি পছন্দ বুঝি?”</p>
<p>শ্যামবাবু বসতে বসতে বললেন, “আমি তো আঁকার কিছুই বুঝি না। তবে ছবিগুল খুব সুন্দর
লাগল।“</p>
<p>উমাকান্তবাবু খুসি হয়ে বললেন, “ধন্যবাদ।“</p>
<p>“ও! আপনি এঁকেছেন বুঝি?”</p>
<p>“হ্যাঁ। সারাদিন তো কাজ থাকে না। পেনশানে চলে যাচ্ছে। তাই মাঝে মধ্যে আঁকি
একটু একটু।“</p>
<p>উমাকান্তবাবু চেয়ারে বসে সামনের ছোট টেবিলের ওপর রাখা টি-পটের দিকে ইঙ্গিত
করে বললেন, “নাও। টি-পটে এখনও গরম চা আছে। কাপে ঢেলে নিতে পার।“</p>
<p>শ্যামবাবু কাপে চা ঢেলে চুমুক দিলেন। উমাকান্তবাবু বললেন, “এবার বল তো, আসল
ব্যাপারটা কি?”</p>
<p>শ্যামবাবুর চায়ের কাপ চলকে গেল। তিনি বোকার মত উমাকান্তবাবুর দিকে চেয়ে
বললেন, “আসল ব্যাপার?”</p>
<p>“দেখ, তুমি যে কিছু সমস্যাতে পড়ে এসেছ, সেটা তোমার মুখ দেখেই আন্দাজ করতে
পেরেছিলাম। তা ছাড়া, তুমি রাত সাড়ে নটার সময় আমার রেডিও ফেরত দিতে আসবে, এটা
কি খুব স্বাভাবিক? তুমি তো চাইলে কালও ফেরত দিতে পারতে। তাই জিজ্ঞেস করলুম আর
কি। ব্যাপারটা কি?”</p>
<p>শ্যামবাবু দ্বিধায় পড়লেন। তাঁর খুব ইচ্ছে করতে লাগল, তিনি উমাকান্তবাবুকে সব কথা
খুলে বলেন। কিন্তু, তিনি যে নিজের ঘরে, আরও পাঁচজনে ঘেরা একটা হাউসিঙ্গে এই
বিজ্ঞানের দিনে ভয় পেয়ে উমাকান্তবাবুর কাছে ছুটে এসেছেন, সেটা স্বীকার করতে কুণ্ঠা
বোধ করতে লাগলেন। উমাকান্তবাবু শ্যামবাবুর ইতস্তত ভাব লক্ষ্য করে বললেন, “তুমি না
বলতে চাইলে বলতে হবে না। চিন্তা করো না। তুমি এখানে নতুন এসেছ বটে, তবে নিজেকে
একলা মনে করবে না। যদি কোন সাহায্যের দরকার পরে, নির্দ্বিধায় আমাদের কাছে আসতে
পার।“</p>
<p>শ্যামবাবুর বুক কৃতজ্ঞতায় ভরে গেল। তিনি বললেন, “আসলে, সমস্যাটা সাময়িক। তাই
ভাবছি নিজে সবকিছু আগে চেষ্টা করে দেখব। যদি তাও ফল না পাই, তবে আমি আপনাকে
সাহায্যের জন্যে ডাকতে পারি কি?”</p>
<p>“নিঃসন্দেহে।“ উমাকান্তবাবু বললেন।</p>
<p>চা খেয়ে আরও খানিকক্ষণ গল্প করে শ্যামবাবু উঠে পরতে যাচ্ছিলেন, এমন সময় তাঁর
মনে হল, তাঁর রেডিওর ব্যাটারি ফুরিয়ে গেছে। তিনি উমাকান্তবাবুর থেকে ব্যাটারি ধার
করে নিজের ফ্ল্যাটে ফিরে এলেন।</p>
<p>ফ্ল্যাটে ঢুকে তাঁর তবু একটু ভয়ভয় করতে লাগল। তবু তিনি নিজেকে বললেন, যে তিনি
একটা হাউসিঙ্গে রয়েছেন। তাঁর চারিদিকে লোক গিজগিজ করছে। এইভাবে ভয় পাওয়ার কোন
কারণ নেই। তিনি খাটের ওপর রাখা তাঁর রেডিও তুলে নিলেন। বোতাম টিপতেই, আশ্চর্য,
রেডিও আবার চলতে শুরু করল! ব্যাটারি ছিল তাহলে? তবে বন্ধ হল কিভাবে? শ্যামবাবু
বিজ্ঞানে বিশ্বাসী। তিনি জানেন, বিনা কারণে যন্ত্র বন্ধ হয় না। হয়তো কোন ভাবে
রেডিওর বোতাম টিপে গেছিল। হয়তো খাঁড়া করে রাখা রেডিওটা খাটের ওপর এক পাশে
পড়ে গেছিল। হয়তো বালিশের চাপে সেই সময় রেডিও বন্ধ হয়ে যায়। অসম্ভব নয়, তবে
অনেকগুলি হয়তো কাজ করছে এর মধ্যে। এর বিকল্প যুক্তি শ্যামবাবু মাথায় আনতে চাইলেন
না। তিনি বারান্দার দরজা ও জানলা সব পরীক্ষা করে দেখলেন, সবকিছু যেমন ছিটকিনি
দিয়ে গেছিলেন, তেমনই আছে। রেডিওর শব্দে ও উমাকান্তবাবুর সাথে কথা বলে তাঁর
নিজের সাহস ও উপস্থিত বুদ্ধি অনেকটাই ফেরত পেয়েছেন। তাঁর এখন মনে হতে লাগল,
তিনি সামান্য কিছু একটা দেখে, মিছেই ভয় পেয়েছেন। হয়তো, ওটা কোন পাখির ল্যাজ
ছিল? বা হয়তো সমস্তটাই দৃষ্টিভ্রম। তবু তাঁর মন খচখচ করতে লাগল। জানলা খুলে শুলে,
প্রত্যেক সকালে তাঁর মুখের ওপরে তিনি চুল পান। জামাকাপড়ের ভেতরেও সেদিন চুল
পেয়েছিলেন। সেদিনও কি জানলা খোলা ছিল? কি জানি। মনে পড়ল না তাঁর। শুধু রাতেই
বা কেন চুলগুলো উড়ে আসে? সকালে তো আসে না? নাকি ভোরে আসে? ভোরে কি আলাদা কোন
হাওয়া দেয়? এই প্রশ্নের তাঁর উত্তর জানা নেই। একবার তিনি ভাবলেন, হয়তো বারবার
উদ্ভট ভাবে চুল পেয়ে তাঁর মাথা খারাপ হতে চলেছে। তাই তিনি তখন বারান্দাতে আসলে
হ্যালুসিনেট করেছিলেন। আসলে তো তেমন কিছুই হয়নি। এছাড়া, সেই ভারি কিছু টানার
আওয়াজ ব্যাখ্যা করা বেশ সহজ। অন্য কোন ফ্ল্যাটে কেউ হয়তো কিছু টানাটানি করছিল।
রাতে সামান্য আওয়াজও বেশ জোরে শোনা যায়। তাই তিনি ভেবেছেন ওপরের ফ্ল্যাট থেকে
আওয়াজটা আসছে।</p>
<p>চলন্ত রেডিওটা তিনি খাটের ওপর রেখে সুইচ বোর্ডের দিকে হাত বাড়াতে যাবেন,
এমন সময় তাঁর মনে হল, আজ রাতটা তিনি যদি আলো জ্বালিয়ে রেখে শোন, তাহলেই হয়তো
ভাল হবে। সাহস এখনও তাঁর পুরোপুরি ফিরে আসেনি। সব অঙ্ক এখনও মেলে নি।</p>
<p>তিনি তাঁর প্রিয় বই নিয়ে বালিশের ওপরে হেলান দিয়ে বসলেন। সারা রাত তিনি বই
পরবেন।</p>
<p>কখন যে তাঁর চোখ লেগে গেছিল, তিনি বুঝতে পারেন নি। যখন তাঁর ঘুম ভাঙল, তখন
সকাল হয়ে গেছে। বাইরে কাক-চড়াই ডাকছে। লোকজনের কথাবার্তা ও চলাফেরার শব্দ
আসছে। শ্যামবাবু চোখ খুললেন। যন্ত্রচালিতের মত তিনি তাঁর মুখের ওপরে হাত বুলালেন।
হাতে এসে লাগল, কগাছা চুল। শ্যামবাবুর চারিদিক যেন দুলে উঠল। আবার চুল? আবার?
জানলার দিকে তাকিয়ে তিনি দেখলেন, জানলা বন্ধ। পর্দা টানা। বারান্দার দরজাও
বন্ধ। তবে? কোত্থেকে এল এই চুল? তবে কি সে এসেছিল? তবে কি সারারাত সে এসে তাঁর
ঘুমন্ত মুখের ঠিক ওপরে মুখ এনে চুপচাপ দাঁড়িয়ে থাকে? ভয় ও ব্যর্থতা তাঁকে এবার গ্রাস
করল। তিনি চাপা গোঙানির শব্দ করে নিজের চুল খামচে ধরলেন।</p>
<p>চতুর্থ পরিচ্ছেদ।</p>
<p>সকালের আলো তাঁর বিভীষিকাময় রাত্রির সমস্ত চিহ্ন যেন মুছে দিয়েছে। অথচ
শ্যামবাবু জানেন, সন্ধ্যে হলেই সমস্ত পালটে যাবে। তিনি কিভাবে এখানে বাস করবেন?
একবার ভাবলেন, তিনি হয়তো বেশি ভাবছেন। সামান্য চুল হয়তো কোথাও ছিল ঘরে।
ফ্যানের হাওয়াতে তাঁর মুখের ওপর উড়ে এসেছে। তিনি প্রাণপণে চেষ্টা করলেন এই
ব্যাখ্যাটাকে গ্রহন করতে। কিন্তু পর পর তিন দিন একই ভাবে তাঁর মুখে কিছু চুল উড়ে
আসবে ফ্যানের হাওয়াতে, এমন কাকতালীয় ঘটনা কি আদৌ সম্ভব? এদিকে বিকল্প যুক্তিও
অবাস্তব। যদি কোন কিছু তাঁর ঘরে ঢুকেও থাকে, তাহলে কোথা থেকে ঢুকল? শ্যামবাবুর
হঠাৎ মাথায়ে এল, বাথরুমের জানালা তিনি বন্ধ করতে ভুলে গিয়েছিলেন। জানালাতে
যদিও সিক দেওয়া। সেই সিক গলে কি ঢোকা যাবে?</p>
<p>শ্যামবাবু, তৎক্ষণাৎ বাথরুমে ঢুকলেন। জানলার গারদের দিকে তাকিয়ে ভাবলেন,
অত্যন্ত রোগা হলে হয়তো সিক গলে ঢোকা যেতে পারে। তাঁর মনে আশার আলো জ্বলে উঠল।
আজ রাতে বাথরুমের জানলাও তিনি এঁটে শোবেন। নিশ্চয়ই এটাই তার একমাত্র ঢোকার
রাস্তা। জানলা বন্ধ করার পর তাঁর মনে হল, ঘরে অনেক ফাঁকফোকর আছে। তিনি সিদ্ধান্ত
নিলেন, সন্ধ্যে হওয়ার আগেই সব ফাঁকফোকর ভরিয়ে ফেলবেন। যেমন ভাবা তেমন কাজ।
শ্যামবাবু ঘরের দেওওালের ন্যুনতম গর্তও খোলা রাখলেন না। তাঁর টেবিল ভেঙ্গে সেই কাঠ
দিয়ে সারাদিন ধরে তিনি হাতুড়ি ও পেরেকের সাহাজ্যে সমস্ত বুজিয়ে দিলেন। হাতুড়ি ও
পেরেক তিনি ধার করেছিলেন পলাশবাবুর কাছ থেকে। ওজুহাত দিয়েছিলেন, তাঁর টেবিলের
একটা পায়া নড়বড়ে হয়ে গেছে, সেটা মেরামত করবেন। সমস্ত প্রস্তুতি নিতে নিতে
শ্যামবাবুর বিকেল হয়ে গেল। তিনি আর বাইরে বেরলেন না। সুটকেস থেকে তাঁর মোটা টর্চ
বের করে রাখলেন। কিছু বলা যায় না, কখন কি করতে হয় তাঁকে।</p>
<p>সন্ধ্যের দিকে আকাশে মেঘ করে এল। শ্যামবাবু জানালা বন্ধ করে দিলেন। কাল
সকালের আগে তিনি কিছুতেই খুলবেন না। রাতের খাবার তিনি বাইরে খাবেন না। ছাতুকলা
খেয়ে নেবেন।</p>
<p>রাত আটটা নাগাদ ঝড় উঠল। হাওয়ার দমকে জানলা কাঁপতে লাগল। শ্যামবাবু রেডিও
নিয়ে নাড়াচাড়া করছিলেন, কিন্তু সিগনাল পাওয়া দায়। শ্যামবাবু হাল ছেড়ে দিলেন।
হাতের কাছে রাখা বইটা টেনে নিলেন। বইয়ের প্রতি তাঁর মনোযোগ দেওয়া শক্ত হচ্ছিল।
তাঁর খালি মনে হচ্ছিল, কিছু একটা ঘটতে চলেছে। বুকের ভেতর ভয় দানা বাঁধছে। এমন
সময়, সমস্ত ঘর অন্ধকার হয়ে গেল। লোডশেডিং।</p>
<p>শ্যামবাবুর আঁতকে উঠলেন। হাত থেকে তাঁর বই খসে গেল থপ করে। নিশ্ছিদ্র অন্ধকারে
খানিকক্ষণ হাতড়িয়ে তিনি তাঁর টর্চটা খুঁজে পেলেন। চট করে সেটা জ্বালিয়ে দিলেন।
টর্চের আলোতে যেন চারিদিকের অন্ধকার আরও নিশ্ছিদ্র হয়ে উঠল। শ্যামবাবুর গরম
লাগছে। জানলা খুললেই ঠাণ্ডা বাতাস ঘরে ঢুকবে। তিনি কি জানলা খুলবেন? কিন্তু যদি
জানলার বাইরে কিছু থাকে? কেউ যেন তাঁর মনে বলে দিল, জানলা খুললেই একটা উলটো
করে ঝোলানো নারীদেহ দেখতে পাবেন। তিনি সঙ্গে সঙ্গে সেই ভাবনাটা চাপা দিয়ে
দেওয়ার চেষ্টা করলেন। মনের গভীরে তাও একটা দৃশ্য ফুটে উঠতে শুরু করল। কিন্তু না!
এসব ভাবলে তাঁর চলবে না। তাঁর মনে হল, জানলার বাইরে সত্যিই কেউ যেন অপেক্ষা করে
আছে। যেই তাঁর মনের সেই দৃশ্যটি প্রকট হবে, বাইরে অপেক্ষারত বস্তুটিও শক্তিশালী হয়ে
উঠবে। সে চায় শ্যামবাবু এই দৃশ্য ভাবুক। সে চায় শ্যামবাবু ভয় পাক। কোনমতেই তাঁর ভয়
পেলে চলবে না। শ্যামবাবু জোর করে অন্য কথা মনে করার চেষ্টা করতে লাগলেন। কাল
তাঁর অফিস। আবার বিশুবাবুর পাল্লায় পড়তে হতে পারে। কিভাবে তিনি নিজের দিকটা
বাঁচিয়ে চলবেন সেটা নিয়ে ভাবতে লাগলেন।</p>
<p>ঝড়ের শব্দ ছাপিয়ে এবার তাঁর কানে এল আরেকটা অদ্ভুত, মৃদু শব্দ। কিসের শব্দ তিনি
বুঝতে পারলেন না। শব্দটা দ্রুত হয়, আবার থেমে যায়, আবার হয়, আবার থেমে যায়। আরও
ব্যাপার হল, সেটা একজায়গায় স্থায়ী নয়। কেউ যেন ছোট একটা হাতুড়ি দিয়ে তাঁর ঘরের
বাইরে দেওয়ালময় লঘুভাবে পিটিয়ে চলেছে। শ্যামবাবু মনোযোগ সহকারে শুনতে লাগলেন।
বৃষ্টির ঝাপটা হাওয়ার গতি ও দিক বদলানোর সাথে সাথে তাঁর দেওয়ালে লেগে কি অমন
শব্দ সৃষ্টি করছে?</p>
<p>আওয়াজটা হয়েই চলল। ঘুরেফিরে এক একবার অন্যদিকে চলে যাচ্ছে। মাঝে মধ্যে আর
শোনা যাচ্ছে না। কিন্তু আবার ফিরে আসছে। ইতিমধ্যে বৃষ্টি কমে এসেছে। আওয়াজটা আরও
স্পষ্ট হয়ে উঠল। কিছুক্ষণ শোনার পর, শ্যামবাবু বুঝতে পারলেন, এটা কোন বিরাট
সরীসৃপের দেওয়ালের ওপর চলাফেরা করার শব্দ। থপথপ করে সরীসৃপটা তাঁর ঘরের বাইরে
দেওয়ালময় চলে বেরাচ্ছে। শ্যামবাবুর রোম খাঁড়া হয়ে উঠল। ওটা যে কোন সরীসৃপ নয়, তা
তিনি বুঝতে পেরেছেন। এটাও বুঝতে পেরেছেন, ওটা কিভাবে তিনতলার বাথরুমের জানালার
গারদের ফাঁক গলে কাল রাতে ঢুকেছিল। যেই মুহূর্তে তিনি বুঝতে পারলেন বাইরে কি
রয়েছে, সেই মুহূর্তে আওয়াজটা থেমে গেল। খানিকক্ষণ বৃষ্টির শব্দ ছাড়া আর কিছুই শোনা
গেল না।</p>
<p>হঠাৎ কাঠের জানলার পাল্লার ওপর ধারাল নখের ঘষ্টানোর শব্দ শোনা গেল। শ্যামবাবু
নিজের মুখ হাত দিয়ে চেপে ধরলেন, নাহলে একটা আর্তনাদ বেরিয়ে আসত। নিঃশ্বাস প্রায়
বন্ধ করে তিনি চুপ করে বসে রইলেন। টর্চের আলো তাঁর হাতের সঙ্গে কাঁপতে লাগল।
শ্যামবাবুর মনে এখন একটা বীভৎস দৃশ্য প্রকট হয়ে উঠেছে। তিনি চাইলেও আর কিছু ভাবতে
পারছেন না। মন অবশ হয়ে আসছে। ধারাল নখের আওয়াজ যেন পাল্লা ভেদ করে তাঁর মনের
সমস্ত বিজ্ঞান যুক্তি ছিন্নভিন্ন করে তুলছে।</p>
<p>হঠাৎ তাঁর মাথায় একটা চিন্তা এল। তাঁর জানালার ঠিক পাশেই একটা পেয়ারা গাছ
আছে। হয়তো হাওয়ায় পেয়ারা গাছের ডাল তাঁর জানালাতে ঘষা লাগছে? তাই এমন নখের
মত আওয়াজ আসছে? ভাবনাটা হতেই তাঁর ভয় একধাপ নিচে নেমে গেল। তাই তো? তিনি কি
তাহলে মিছি মিছি ভয় পাচ্ছিলেন? জানলার বাইরে তাহলে কি কিছুই নেই? কিন্তু সেই
সরীসৃপের মত চলার আওয়াজটা? সেটা কি শুধুই বৃষ্টির ফোঁটা তাঁর দেওয়ালে এসে আছড়ে
পড়ার শব্দ ছিল? সত্যিটা যে কি, তা একমাত্র জানলা খুললেই দেখা যাবে। শ্যামবাবুর
এবার মনে হতে লাগল, ছুটে গিয়ে জানলার পাল্লা খুলে দেন। এই মানসিক চাপ তিনি আর
বরদাস্ত করতে পারছিলেন না। তিনি জানলা খুলে সত্যিটা না দেখলে হয়তো পাগল হয়ে
যাবেন। নখের আওয়াজ তখনও হয়ে চলেছে। তাঁর মনে হল, শব্দটা পেয়ারা গাছের দিক
থেকেই এলোপাথাড়ি ভাবে আসছে। এবার তিনি সাহসে ভর করে খাট থেকে নেমে পড়লেন।
এক পা এক পা করে এগিয়ে গেলেন জানলার দিকে। জানলার ছিটকিনিতে হাত দেওয়া মাত্র
তাঁর মনে আরেকটা ভাবনার উদয় হল।</p>
<p>এই সব কিছুই যদি চালাকি হয়? পেয়ারা গাছের ডাল যদি না হয়? হয়তো তাঁর জানলার
বাইরে যে রয়েছে, সে তাঁকে ফাঁকি দিয়ে জানলা খোলাবার মতলব করছে? তিনি তো আরও
একটু হলেই মস্ত ভুল করে বসতেন! জানলার বাইরে জিনিসটা তাঁর ঘরে ঢুকতে পারছে না
কারণ তিনি সব ফাঁকফোকর বন্ধ করে দিয়েছেন। তাই তাঁর সাথে এভাবে তাঁকে ভয় দেখিয়ে
ও চালাকি করে ঘরের ভেতরে ঢোকার পথ তইরি করে নিতে চাইছে। কিন্তু তিনি এই ফাঁদে
পা বাড়াবেন না। ঘড়িতে সময় দেখলেন, প্রায় রাত এগারটা। এখনও ভোর হতে ছ-ঘণ্টা
বাকি। তাঁকে এভাবেই ঘর আগলে বসে থাকতে হবে। একমাত্র স্বস্তির কথা হল, জিনিসটা
আর তাঁর ঘরে ঢুকতে পারবে না।</p>
<p>শ্যামবাবুর ভয় এবার খানিকটা কেটে গেছে। তিনি বুঝতে পেরেছেন, তাঁর ঘরের বাইরে
যাই বিভীষিকা থাকুক না কেন, সেটা তাঁর ঘরে ঢুকতেই পারবে না। কিন্তু, এভাবে তো
দিনের পর দিন চলবে না। এপ্লিকেশান করে তিনি হয়তো ফ্ল্যাট বদলাতে পারবেন। তাতে
তাঁর অনেক সময় লাগবে। বিশুবাবুকে ধরলে, হয়তো দুতিনদিনের ভেতর হয়ে যাবে। খেয়াল
হল, আঁচড়ানর শব্দ বন্ধ হয়ে গেছে। বাইরে এখন ব্যাঙ ডাকছে। আর হাওয়ার শব্দ শোনা
যাচ্ছে না। ঝড় তবে থেমে গেছে। শ্যামবাবুর শরীর বড্ড কাহিল লাগছে। যেন এতক্ষণ ধরে
তিনি ঝড়ের বিরুদ্ধে যুদ্ধ করে ক্লান্ত। চোখের পাতা ভারি হয়ে আসছে। ঝড়ের শুরুতে সেই
লোডশেডিং হওয়ার পর এখনও আলো আসে নি। আসবার কথাও নয়। এই ছোট শহরে এত
তাড়াতাড়ি কারেন্ট ফিরবে না। যতক্ষণ না আলো জ্বলে উঠছে, তাঁকে জেগে থাকতে হবে।
বলা তো যায় না। ঘুমে ঢলে পরার আগের মুহূর্তে, তাঁর মনে হল সিলিং ফ্যানের ফুটোটা কি
ওপরের ফ্ল্যাটের সাথে…</p>
<p>রিংরিংরিংরিংরিং!!!</p>
<p>বিরক্তিকর শব্দে শ্যামবাবু হাঁকুপাঁকু করে উঠে বসলেন। তাঁর ঘড়িতে এলার্ম বাজছে।
সঙ্গে সঙ্গে তিনি তাঁর মুখে হাত দিলেন। নেই! কোন চুল নেই! পরক্ষনেই তাঁর মনে হল,
তিনি যেভাবে সোজা হয়ে উঠে বসলেন, হয়তো চুল খাটে পড়ে গেছে? তিনি সমস্ত বিছানা
খুঁটিয়ে দেখলেন। কিছু চুল পেলেন বটে, তবে দেখে মনে হল সেগুল তাঁর নিজেরই চুল।
মেয়েদের নয়। শ্যামবাবুর বুকের থেকে বিরাট একটা ভার নেমে গেল। তিনি এতদিন যে কি
মারাত্মক মানসিক চাপের মধ্যে ছিলেন, তা তিনি এবার বুঝতে পারলেন। গভীর নিঃশ্বাস
ছেড়ে তিনি আবার খাটে ধপ করে এলিয়ে পড়লেন। অফিসে যেতে তাঁর একেবারেই মন চাইল
না। তবে যেতে তো হবেই। তিনি উঠে পড়লেন। কারেন্ট এখনও ফেরত আসে নি। ঘরে
বিচ্ছিরি ঘামের গন্ধ হয়ে গেছে। শ্যামবাবু জানলা খুলে দিলেন। মনে করে তাঁকে জানলা
বন্ধ করে বেরতে হবে অফিসের জন্যে। বাড়ি ফিরতে সন্ধ্যে হয়ে যেতে পারে। তখন জানলা
একেবারেই খোলা রাখা যাবে না। আজ তিনি ফ্ল্যাট বদলানোর একটা এপ্লিকেশান জমা
করবেন বড়বাবুর কাছে। বিশুবাবুকে একটু তেল দিতে হবে। অনেক কাজ। যদিও আজ সেই
বস্তুটা তাঁর ঘরে ঢুকতে পারে নি, তবুও তিনি চিন্তামগ্ন হয়ে রইলেন। বাড়ি বদলানোর
আগে পর্যন্ত তিনি যে কি করবেন, তা ভেবে পেলেন না। প্রত্যেক দিন এভাবে মানসিক
চাপ তিনি সহ্য করতে পারবেন না। চারতলার সেই বিভীষিকা কি চায় সে ভয় পেয়ে মারা
যাক? কি চায় সে? তাঁর ক্ষতি করতে? তাঁকে মেরে ফেলতে? তাঁর মনে হল, এক মুহূর্তও যদি
তিনি অসাবধান হন, তবে তাঁর মৃত্যু ঘটবে।</p>
<p>ফ্ল্যাটের দরজা থেকে বেরিয়ে, তাঁর চোখ আটকে গেল একটা দৃশ্যে। চারতলার সিঁড়ি
থেকে একটা ভেজা ঘষ্টানোর চিহ্ন সোজা নেমে এসে থেমেছে তাঁর বাড়ির দরজার সামনে।
কেউ যদি কোন ভেজা বাক্স টেনে সিঁড়ি থেকে নামিয়ে তাঁর দরজার সামনে আনে, তেমন।
শ্যামবাবুর বুকে হাতুড়ি পিটছে। এর অর্থ যে কি, তা তিনি মনে মনে বুঝতে
পেরেছেন।</p>
<p>অফিসে আজ প্রথম বার শ্যামবাবু পৌঁছলেন দশ মিনিট লেট করে। তিনি অটো মিস
করেছেন। সাধারণত, তাঁর কাছে এটা একটা লজ্জাকর ঘটনা হত, কিন্তু আজ তিনি অন্যমনস্ক।
অফিসে ঢুকেই প্রথমে তিনি ফ্ল্যাট বদলির এপ্লিকেশান করলেন। অন্য বিল্ডিঙে তাঁকে
ফ্ল্যাট দিতে বড়বাবুকে অনুরোধ করলেন। তারপর নিজের ঘরে ফিরে এসে কাজে মন দিতে
চেষ্টা করলেন। কিন্তু, কিছুতেই তাঁর কাজে মন বসল না। যত সময় যেতে লাগল, তাঁর মনে
ভয় দানা বাঁধতে লাগল। তিনি কি যা ভাবছেন ঠিক ভাবছেন? তাঁর কি সত্যি এত বিপদ?
এভাবে কতদিন চলবে? আর কতদিন তাঁকে এভাবে ভয় পেয়ে কাটাতে হবে? তিনি যে আর ভয়
পেতে চান না। অফিস থেকে সেই ঘরে ফিরে যাওয়ার কথা ভাবলে তাঁর কেমন গা গুলিয়ে
উঠছে। তিনি জানেন এটা তাঁর অত্যাধিক নার্ভাস হওয়ার একটা উপসর্গ। আচ্ছা, যদি
কয়েকদিন তিনি অন্য কারুর ঘরে রাত কাটান? কোন হোটেলে? শহরে তিনি গেস্ট হাউস
দেখেছেন। তিনি যদি আজ তাঁর ফ্ল্যাটে না ফেরেন? তাঁর মনে যেন কেউ বলে উঠল, ছি!
তুই কেমন ভীতু? কিছু শব্দ, কিছু চুল, আর কিছু জলের ছাপ দেখে তুই পালিয়ে যাচ্ছিস?</p>
<p>শ্যামবাবু ভেবে দেখলেন, সত্যিই তো। তিনি কিন্তু এখনও ভূত দেখেননি। তিনি আজগুবি
আওয়াজ শুনেছেন, তাঁর মুখে কাকতালীয় ভাবে চুল উড়ে এসেছে। আজ তাঁর মুখে চুল পড়েনি,
সেটা হয়ত তাঁর বাথরুমের জানলা বন্ধ করে রাখার জন্য। অথবা, হয়ত, তিনি বাথরুমের
জানলা বন্ধ না করলেও আজ তাঁর মুখে চুল পড়ত না কারণ ব্যাপারটা কাকতালীয়ই ছিল।
ভেজা ছাপটার কথা ভেবে দেখলেন। ওপরে ছাদে হয়তো বৃষ্টির জল জমে উপচে সিঁড়ি থেকে
গড়িয়ে নেমে এসেছে। তা ছাড়া সেটা যদি চারতলা থেকে তিনতলায় নেমে আসার ছাপ হত,
তাহলে ফেরত যাওয়ার ছাপ কই? এমন অবশ্য হতে পারে যে যেই পথ দিয়ে নামা হয়েছে,
সেই পথেই আবার উঠে গেছে, তাই আলাদা ছাপ পড়ে নি। তবে ভূত যে আছেই, একথা কোন
ভাবে প্রমাণ করা মুস্কিল। দেওয়ালে সরীসৃপের মতন চলার আওয়াজটা যদিও এখনও তিনি
কোনভাবে ব্যাখ্যা করতে পারছেন না। বারান্দায় চুল দেখাটা হ্যালুসিনেশান।</p>
<p>প্রায় সবকিছুরই তিনি মোটামুটি ব্যাখ্যা দাঁড় করাতে পারলেন, তবু তাঁর মন খচখচ
করতে লাগল। তাঁর সমস্ত অনুভূতিই কি ভুল? তাঁর ষষ্ট ইন্দ্রিয় তাঁকে এযাবৎ অনেকবার
সাবধান করে দিয়েছে, নাহলে কাল রাতে তিনি জানলা খুলেই ফেলতেন। জানলা খুললে তাঁর
কি হত? তিনি কি মারা পরতেন? কিছু একটা ভয়ানক দেখে মাথা খারাপ হয়ে যেত? তিনি
জানলা খুললেন না কেন? ভয়টা আসছে কোথা থেকে?</p>
<p>তাঁর মনে পড়ল, তাঁর বাবা তাঁকে ছোটবেলায় বলেছিলেন, “ভয় যদি পাও, তবে সেই
ভয়ের সুত্রে অনুসন্ধান করে এস। আমরা ভয় পাই অজানাকে। যদি অজানাকে জেনে ফেলি,
তাহলেই ভয় কেটে যায়।“</p>
<p>তিনি ভয় করছেন চারতলার ভূতকে। তিনি একজন বিংশ শতাব্দীর মানুষ। এখনও পর্যন্ত
কেউ ভূতের অস্তিত্ব প্রমাণ করতে পারে নি। তিনিও পারবেন না। কারণ ভূত বলে কিছু
নেই। তিনি চারতলার ফ্ল্যাটের ভেতরে ঢুকে দেখবেন, সেখানে কি আছে। প্রমাণ করে
দেবেন, যে তাঁর ভয়ের কোন কারণ নেই। তাঁকে যে প্রমাণ করতেই হবে। নাহলে, তিনি
হয়তো সত্যিই পাগল হয়ে যাবেন।</p>
<p>সেদিন আর কাজ তেমন এগোল না। প্রতুলবাবু মাঝে এসেছিলেন একবার, কিন্তু শ্যামবাবুর
অন্যমনস্কতার কারণে গল্প জমাতে পারেন নি। ফিরে গেছিলেন।</p>
<p>অফিস থেকে শ্যামবাবু কিছু আগেই ছুটি নিয়ে বেরিয়ে পড়লেন। তাঁর উদ্দেশ্য, বিকেলেই
চারতলার ফ্ল্যাটটা দেখে আসবেন।</p>
<p>দুরুদুরু বক্ষে তিনি ফিরে গেলেন তাঁর হাউসিঙ্গে। প্রথমে তাঁর ঘরে চাবি খুলে ঢুকলেন।
সব যেমন রেখে গেছিলেন, তেমনিই আছে। তারপর, তিনি তাঁর টর্চ নিয়ে ধীরে ধীরে
চারতলার দিকে উঠতে লাগলেন। তাঁর ভয় আবার দানা বাঁধতে শুরু করল, কিন্তু তিনি তা
অগ্রাহ্য করে এগিয়ে চললেন। নিজেকে বললেন, ভূত বলে কিছু হয়না। সমস্তটাই তাঁর
কল্পনা। চারতলার ফ্ল্যাটে ঢুকলেই তিনি তার প্রমাণ পাবেন।</p>
<p>চারতলার ফ্ল্যাটের সামনে এসে দাঁড়ালেন তিনি। লক্ষ্য করলেন, ফ্ল্যাটের দরজায়ে
মস্ত তালা ঝুলছে। তিনি এবার অপ্রস্তুত হলেন। তাই তো, তাঁর বোঝা উচিত ছিল যে দরজায়
তালা ঝোলানো থাকবে। তিনি এদিকওদিক চাইলেন। আশপাশ বড্ড শান্ত। তিনতলাতেও
লোকজনের আওয়াজ ভেসে আসছিল। কাক, রাস্তার কুকুর ইত্যাদির ডাক শোনা যাচ্ছিল। কিন্তু
এখানে বিরাজ করছে অদ্ভুত এক নিস্তব্ধতা। মাটি, দেওয়াল কেমন স্যাঁতস্যাঁতে। তাঁর গা
কেমন যেন শিরশির করছে। ছাদে যাওয়ার সিঁড়ির দিকে তাকিয়ে দেখলেন, সত্যিই জলের
ধারা নেমে এসেছে। তবে তিনি কি ঠিক ব্যাখ্যা করেছিলেন? শ্যামবাবু দরজার মোটা
তালাটার দিকে তাকালেন। তবে কি চারতলার ফ্ল্যাটে আর ঢোকা যাবে না?</p>
<p>কি মনে হতে, তিনি নিজের পকেট থেকে তাঁর ঘরের চাবির গোছা বের করলেন। একটা
একটা করে চাবি লাগাতে থাকলেন তালাতে। তিন নম্বর চাবি তাঁর নিজের ঘরের তালার
চাবি। সেই চাবিটা তালাতে ঢুকিয়ে একটু চাপ দিয়ে ঘোরাতেই খুট শব্দে তালা খুলে গেল।
শ্যামবাবু থমকে দাঁড়ালেন। তিনি একবার ভাবলেন, দরজা খোলা উচিত হবে না। মনে তাঁর
বিপদের সংকেত ভাসছে। কিন্তু তাঁকে দেখতেই হবে ঘরে কি আছে। তাঁর সব ভয়ই কি তাঁর
নিজের কল্পনাপ্রসূত? হাত দিয়ে দরজার একটা পাল্লায় হালকা ঠেলা মারলেন তিনি। ক্যাঁচ
শব্দে সেটা একটু খুলে গেল।</p>
<p>শ্যামবাবু দেখলেন ভেতরে জমাট অন্ধকার। কিছুই দেখা যাচ্ছে না। অথচ এখনও রাত হয়
নি। তিনি একবার ভাবলেন, টর্চটা জ্বেলে দেখবেন, কিন্তু পরক্ষনেই তাঁর মনের মধ্যে
কেউ যেন বলে গেল, যে তিনি যদি টর্চ জ্বালেন, তাহলে এমন কিছু দেখে ফেলবেন যা
তিনি একেবারেই দেখতে চান না। দরজার চৌকাঠে তিনি ঠায় দাঁড়িয়ে রইলেন। মনে একটা
অমঙ্গলকর অনুভূতি হতে লাগল। ঘন অন্ধকারের মধ্যে, তিনি অনুভব করলেন, কিছু একটা যেন
তাঁর দিকে এগিয়ে আসছে। কোন শব্দ তিনি শুনতে পারছেন না, কোন গন্ধও পাচ্ছেন না,
কিছুই দেখতে পারছেন না, কিন্তু তবু তাঁর ষষ্ট ইন্দ্রিয় বলে চলেছে, ওই আসছে, আসছে,
তোমার দিকেই আসছে! পালাও! তুমি দরজা খুলে ভয়ানক ভুল করেছ! দরজা যতক্ষণ বন্ধ ছিল,
সেই অপয়া শক্তি ওইখানেই আটক ছিল। দরজা খুলে তুমি তাকে মুক্তি দিয়েছ। পালাও,
তোমার বিপদ!</p>
<p>শ্যামবাবু এক পা পিছিয়ে গেলেন। কোত্থেকে একটা যেন খুট করে শব্দ হল। তিনি আর
থাকতে পারলেন না। দৌড়ে নিচে নেমে এলেন। নিজের বাড়ির দরজা খুলে তিনি ঢুকে সঙ্গে
সঙ্গে দরজা লক করে দিলেন। তাঁর প্রচণ্ড ভয় করছে। তিনি একি করলেন? তিনি কেন দরজা
খুললেন? সেই অপয়া শক্তিকে তিনি এভাবে মুক্তি দিয়ে দিলেন? এবার তাঁর মনে হল, তাঁর
সাথে এতদিন যা আধিভৌতিক ঘটনা ঘটে এসেছে, সব ওই অপয়া শক্তির ছল চাতুরি ছিল।
তাঁকে ভয় দেখিয়ে, বোকা বানিয়ে শেষে তাঁকে দিয়ে দরজা খুলিয়ে নিয়েছে। তিনি শুরু
থেকেই সেই শক্তির কাছে ছিলেন নিমিত্ত মাত্র। এবার কি হবে? এবার তিনি কি করবেন?
কোথায় যাবেন? কেউ কি তাঁর দরজার বাইরে এসে দাঁড়িয়েছে? এবার তিনি কি
করবেন?</p>
<p>এতক্ষণ তিনি দরজায় পিঠ দিয়ে দাঁড়িয়ে ছিলেন, এবার তাঁর মেঝের ওপর নজর পড়ল।
তাকিয়ে দেখলেন, একটা কর্দমাক্ত ঘষ্টানোর দাগ সোজা চলে গিয়েছে তাঁর শোবার ঘরের
দিকে। তাঁর বাড়িতে তিনি আর একা নন! তাঁর বুক ফেটে এবার চিৎকার বেরিয়ে এল।
উন্মাদের মত তিনি দরজার ছিটকিনি খুলে সিঁড়ির দিকে দৌড়তে লাগলেন। সদ্য বৃষ্টিতে
ভেজা সিঁড়িতে অন্ধকারে তাঁর পা হড়কে গেল। তিনি অনুভব করলেন, তিনি হাওয়ায়
ভাসছেন, তারপর প্রচণ্ড আঘাত পেয়ে জ্ঞান হারালেন।</p>
<p>পঞ্চম পরিচ্ছেদ।</p>
<p>যখন তাঁর জ্ঞান ফিরল, তখন তিনি দেখলেন, তিনি একটা পরিচিত ঘরে শুয়ে আছেন।
তাঁর গায়ে প্রচণ্ড ব্যাথা। মাথা টনটন করছে। উহ করে শব্দ বেরিয়ে এল তাঁর মুখ থেকে।
পাশ থেকে একজন বলে উঠল, “কেমন বোধ করছেন? সিঁড়ি থেকে গড়িয়ে পরে আপনার খুব
আঘাত লেগেছে।”</p>
<p>শ্যামবাবু কষ্টের সাথে আওয়াজের দিকে তাকিয়ে দেখলেন, ডাঃ ঘোষ ও পলাশবাবু বসে
আছেন। তিনি বুঝলেন, ঘরটা পলাশবাবুরই বটে। তাঁর চোখ দিয়ে অশ্রুধারা গড়িয়ে পরতে
লাগল।</p>
<p>যখন তিনি চিৎকার করে বেরিয়ে এলেন, পলাশবাবু উমাকান্তবাবুর ঘরে ছিলেন। হঠাৎ
চিৎকার ও হুড়মুড় করে কিছু একটা পড়ে যাওয়ার শব্দ শুনে বেরিয়ে এসে দেখেন শ্যামবাবু
সিঁড়ির নিচে অজ্ঞান হয়ে পরে আছেন। তিনিই তাঁকে তুলে নিজের ঘরে নিয়ে গিয়ে ডাঃ
ঘোষকে খবর দেন। ব্যাপারটা যে কি হয়েছিল, তা জিজ্ঞেস করাতে শ্যামবাবু আর কুণ্ঠাবোধ
করেন নি। তাঁর সাথে যা কিছু হয়েছে, সব কথা খুলে বললেন তাঁদের। তাঁদের মুখ দেখে
মনে হল, তাঁরা সব কথা বিশ্বাস না করলেও কিছু কথা বিশ্বাস করেছেন। ডাঃ ঘোষ শেষে
একবার তাঁর paranoia induced hallucination-এর থিওরি দিয়ে সমস্ত ঘটনার ব্যাখ্যা
করার চেষ্টা করেছিলেন বটে, তবে শ্যামবাবুর অটুট বিশ্বাস, সেই ঘরে কিছু ছিল, এবং
তিনি সেটাকে মুক্তি দিয়েছেন। তিনি বার বার সকলকে বলতে লাগলেন রাতে বাইরে না
বেরতে, সাবধানে থাকতে, পারলে বাড়ি বদল করতে। পলাশবাবুর পরামর্শে শ্যামবাবু তাঁর
নতুন ফ্ল্যাট না পাওয়া পর্যন্ত ওনার সাথেই থাকলেন। প্রত্যেক বিকেলে, তিনি
পলাশবাবুকে সকল দরজা জানালা বন্ধ করতে বাধ্য করতে লাগলেন। শেষে, তিন দিন পর,
তিনি একটু সুস্থ বোধ করলেন। বিকেলের পরেও, দরজা জানলা খোলাই থাকল। শ্যামবাবু
দেখলেন, আর তাঁর সাথে কিছু ঘটছে না। তাঁর মনে হল, হয়তো সেই অপশক্তি তাঁকে ছেড়ে
দিয়েছে। হয়তো সে সত্যি চারতলা থেকে আর বেরতে পারেনি। হয়তো তার প্রভাব একতলা
অবধি পৌঁছয় না।</p>
<p>যতদিন তিনি পলাশবাবুর ফ্ল্যাটে ছিলেন, ততদিন তিনি এ বিষয়ে অনেক চিন্তা
করেছিলেন। কেন এই অপশক্তি আছে? কি তার উদ্দেশ্য? অনেক ভেবে, তিনি যা দাঁড়
করালেন, তা হল, চারতলার ফ্ল্যাটে কিছু একটা অপশক্তি ছিল। হয়তো অমূল্যবাবুর আর তাঁর
স্ত্রীর মৃত্যুর কারণে তার জন্ম। বা হয়তো তার আগে থেকেই ছিল, এবং অমূল্যবাবুর ও তাঁর
স্ত্রীর মৃত্যুর কারণ সেই। সেই অপশক্তি মানুষকে ভয় দেখিয়ে শক্তি সঞ্চয় করে। মানুষ যত
ভয় পায়, সেই শক্তিও ততধিক বেড়ে ওঠে। তবে সেটা কোনভাবে চারতলার ফ্ল্যাটে বদ্ধ
ছিল। তার শক্তি বেড়ে উঠেছিল শ্যামবাবুর ভয়ের কারণে। কিন্তু হয়তো সেই শক্তির খিদে
আর শ্যামবাবুকে দিয়ে মিটছিল না। তাই শ্যামবাবুকে দিয়ে দরজা খোলানো হল আর শক্তিটা
মুক্তি পেল। শ্যামবাবু জানেন, এখন সেই শক্তি তাঁর তিনতলার ঘরেও বাসা বেঁধেছে। হয়তো
এবার দোতলার সকলকে ভয় দেখাবে? পুরো ফ্ল্যাটকে ছেয়ে ফেলার আগেই তাঁকে নতুন ফ্ল্যাটে
পালাতে হবে। নতুন ফ্ল্যাটে চলে যাওয়ার আগে পর্যন্ত ঠিক স্বস্তির নিঃশ্বাস শ্যামবাবু
নিতে পারলেন না। তিনি অনেকবার তাঁর ধারণাগুলিকে পলাশবাবু, ডাঃ ঘোষ ও
উমাকান্তবাবুকে জানিয়েছেন। তাঁদের বোঝানোর চেষ্টা করেছেন। কিন্তু তাঁরা এমন ভাবে
তাঁর দিকে তাকিয়েছেন, যেন তিনি প্রলাপ বকছেন।</p>
<p>পাঁচদিনের মাথায়, তাঁর নতুন ফ্ল্যাট ঠিক হল। বিদায়কালে শ্যামবাবু পলাশবাবুর হাত
চেপে ধরলেন।</p>
<p>“আপনি যে আমার কি উপকার করলেন, বলে বোঝাতে পারব না।”</p>
<p>“আরে না না একি করছেন। চিন্তা করবেন না। আমার জায়গায় অন্য কেউ হলেও একই
কাজ করত। আপনি পুরপুরি সুস্থ হয়ে উঠুন এই কাম্য।”</p>
<p>উমাকান্তবাবুও নেমে এসেছিলেন। তিনি বললেন, “আপনার সাথে কিন্তু তাস খেলে আনন্দ
হয়েছিল। আপনি কিন্তু আবার আসবেন।”</p>
<p>“নিশ্চয়ই। আমার নতুন ফ্ল্যাট বেশি দূর নয়। এখান থেকে দশ মিনিটের হাঁটা পথ।
আপনারা যখন বলবেন, আমি চলে আসব। আর-” একটু থেমে শ্যামবাবু বললেন “আপনাদের যা
যা বলেছি, তা একটু মনে রাখবেন। আপনাদের ভালোর জন্যেই।“</p>
<p>দুজনকে বিদায় জানিয়ে শ্যামবাবু তাঁর নতুন ফ্ল্যাটে এসে উঠলেন। এই নতুন ঘরটা
দোতলায়। তাঁর আগের ফ্ল্যাটের মতনই একটা সিঙ্গাল বেডরুম ফ্ল্যাট। তাঁর আগের ফ্ল্যাটের
থেকে একটু বড়। মন্দ নয়। বারান্দার সামনেই বড় মাঠ, সেখানে ছেলেরা ফুটবল খেলছে।
মনোরম পরিবেশ।</p>
<p>শ্যামবাবু এতদিন অফিস কামাই করার ফলে তাঁর কাজ জমে পাহার হয়ে গেছে। তিনি
দীর্ঘশ্বাস ফেললেন। কাল তাঁর অফিস। আবার দৈনন্দিন জীবনের মধ্যে তাঁকে ডুবে যেতে
হবে। অন্যমনস্ক হয়ে তিনি পরদিন অফিসের জন্য সুটকেস থেকে কাপড় বের করে খাটের ওপর
রাখতে গেলেন, এবং দেখলেন, কগাছা লম্বা মেয়েদের চুল, তাঁর খাটের সাদা চাদরের
ওপরে পরে আছে।</p>
<p>সমাপ্ত</p>
